
दिनाकः 21-03-2018
सायं - 06:10

० केन्द्रीयमन्त्री भाजपा नेता रविशकरप्रसादः प्रावौचत्‌ यत्‌
कांग्रेसदलस्य सम्बन्धः कैम्नब्रिज-एनालिटिका-अभिकरणेन सह वर्तते।

० संसद: सदन-द्वयस्या कार्यजातम् अद्य त्रयोदशे दिवसेऽपि
विपक्षस्य कोलाहलकारणेन स्थगितं जातम्‌।

० सर्वोच्चन्यायालयेन जे.पी.इन्फ्राटेक इत्यस्य जयप्रकाश एसोसिएट्स
इत्याख्यो मूलसमवाय: मई दशर्मीं यावद् द्वि-शत-कोटि-रूप्यकाणि
निक्षेप्तुमादिष्टः।

भाजपा - कैम्ब्रिज एनालिटिका

केन्द्रीयमन्त्री भाजपा नैता च रविशंकरप्रसाद: अदय प्रावोचत्‌ यत्‌
कांग्रेसदलस्य कैम्ब्रिज एनालिटिका इत्यनेन अभिकरणेन सह
सम्बन्धोऽस्ति। अस्मिन् अभिकरणे अमेरिकीय निर्वाचनेषु प्रवंचनायाः
आरोपाः सन्ति। अद्य नवदिल्ल्यां श्रीप्रसादः न्यगदत् यत् कांग्रेसदलेन
एकोनविंशत्युत्तर-द्वि-सहस्र-तम-वर्षीय-निर्वाचनाभियानार्थं कैम्ब्रिज
एनालिटिकाभिकरणस्य सेवा-स्वीकरणस्य निर्णयो विहितोऽस्ति। तेन एतद्
विषये स्पष्टीकरणार्थं राहुलगांधी अभिहितः ।

संसदः सदन-द्वयस्यापि कार्यजातम्‌ अद्य त्रयोदशे दिवसेऽपि
विपक्षस्य कोलाहलकारणेन पूर्णदिवसावधये स्थगितं जातम्। प्रथम-
स्थगनस्य अनन्तरं लोकसभायाः कार्यं यदा पुनरारब्धं तदा टी.आर.एस.,
ऑल इण्डिया अन्ना डी.एम.के सांसदाः स्वाभियाचनानां समर्थने
घोषोच्चारपूर्वकं मध्येसदनं सम्प्राप्ताः। टी.आर.एस.इत्यस्य सदस्याः
तेलंगानायाम् आजीविका क्षेत्रे आरक्षणं वर्धितुम, याचनां कुर्वन्तः आसन्,
तत्रैव ओल इण्डिया अन्ना डी.एम.के. सदस्याश्च कावेरी प्रबन्धन बोर्ड
घटनस्य याचनां कुर्वन्ति स्म। अध्यक्षया सुमित्रामहाजनवर्यया प्रोक्तं यत्
यावत्‌ पर्यन्तं सदने स्थितिः समान्यतां न एति तावत् पर्यन्तं अविश्वास-
प्रस्तावे चर्चा नैव सम्भवति।

राज्यसभायामपि ईदृशी एव स्थितिः अवर्तत सदनस्यारम्भे एव ऑल
इण्डिया अन्ना डी.एम.के. दलस्य, तेलुगूदेशम दलस्य च सदस्याः
घोषोच्चारपूर्वकं मध्येसभं सम्प्राप्ताः। ततश्च सभापतिना एम. वेंकैया
नायडुना रोषदर्शनपूर्वकं सदनस्य कार्यजातं श्वः पर्यन्तं स्थगितम्।

सर्वोच्चन्यायालयः - जेपी

सर्वोच्चन्यायालयेन जे.पी.इन्फ्राटेक इत्यस्य मूलसमवायः जयप्रकाश
एसोसिएट्स इति मई दशम यावत्‌ द्वि-शत-कोटि-रूप्यकाणि
निक्षेप्तुमादिष्टोऽस्ति। एतद्धनम् आवास-परियोजनाभ्यः पृथग्भूतेभ्यः
क्रयणकर्तृभ्यः मूलधनस्य प्रत्यावर्तनाय विनियोजयिष्यते। न्यायालयेन
आवास-क्रेतृणां सूची-अपि याचितास्ति।

दिल्ल्युच्चन्यायालयः 

दिल्ल्युच्चन्यायालयेन प्रवर्तन-निदेशालयस्य याचिकां स्वीकृत्य
पूर्वसंचारमन्त्रिणे ए.राजा.इत्यस्मै, डी.एम.के. सांसदायै कणिमोझी इत्यस्यै,
अन्येभ्यश्च सूचना प्रख्यापितास्ति। ध्यानास्पदं वर्तते यत् प्रवर्तन-
निदेशालयेन टू.जी.स्पैक्ट्रम आवण्टन-अष्टाचार-प्रकरणे निम्न-न्यायालयस्य
विमोचनादेशं विरूध्य याचिका प्रस्तुतासीत्‌।

 

सर्वोच्चन्यायालयः - आधारपत्रम्

केन्द्रेण सर्वोच्चन्यायालयः आग्रहितः यत् विशिष्ट-परिचय-
प्राधिकरणस्य मुख्यकार्यकारी अधिकारी आधारपत्रयोजनासम्बद्ध-
आशंकानाम् अपाकरणार्थं न्यायालयस्य समक्षं संगणकीय-प्रस्तुत्यै
अनुमन्येत। आधारस्य साम्विधानिक-वैधतां विरूध्य प्रस्तुतानेक-याचिकानां-
श्रवणावसरे प्रधान-न्यायाधीशेन दीपक-मिश्रेण प्रोक्तं यत् सः
संविधानपीठस्य अन्यैः न्यायाधीशैः सह विचार-विमर्शानन्तरं विषयेऽस्मिन्
समयं निर्धारयिष्यति।

अफगानिस्तान - विस्फोट:

अफगानिस्तानस्य राजधान्यां काबुलनगरे एकं धार्मिकस्थलं निकषा
संजात-विस्फोटे षड्विंशतिर्जनाः मृताः, अष्टादश च व्रणिताः। वार्तानुसारेण
पारसी नववर्षस्य 'नवरोज' इत्यस्य उत्सवे एकत्रित-जनानां मध्ये
आत्मघातिना विस्फोटः कृतः आसीत्।

 

म्यामार-त्यागपत्रम्‌

म्यांमार-देशस्य राष्ट्रपति: यू हतिन क्या पदत्यागम् अकरोत्।
राष्ट्रपतिकार्यालयेन फेसबुक पटले प्रतिपादितं यत् सप्ताहाभ्यन्तरे एव
नूतनराष्ट्रपतिः प्रचेष्यते। वक्तव्ये क्या वर्यस्य पदत्यागस्य कारणं नैव
प्रकाशितमस्ति। किन्तु बी.बी.सी. वार्ताभिकरणानुसारेण सूच्यते यत् विगत-
कतिपय-दिनेभ्य: एकसप्तति-वर्षीयः राष्ट्रपति: स्वास्थः नास्ति। देशस्य
संविधानानुसारेण उपराष्ट्रपतिः मिन्ट स्वी वर्यः यौ हि पूर्वं जनरल्‌ अस्ति
नूनतराष्ट्रपतेः चयनपर्यन्तं कार्यकारी राष्ट्रपतिः भविष्यति।

मालदीवप्रशासनेन आपत्काले निगडितेषु नवजनेषु आतंकस्यारोपणं
कृतमस्ति। एतेषु पूर्वराष्ट्रपतिः मैमून अब्दुल गयूमः, सर्वोच्चन्यायालय
प्रधान न्यायाधीशः अब्दुल्ला सईदः अन्ये न्यायाशीशाः सांसदाश्च
समाविशन्ति।

संयुक्तराष्ट्र-भारतम् : अस्त्राणि

भारतेनानुरोध्यते यत्‌ अवैधारीत्या लघु-आयुधानां, हस्तगोलकानां,
विस्फोटक-सामग्रीणां च सीम्नः पारे नयनानयनम्‌ अवरोद्धुं
संयुक्तराष्ट्रस्य प्रस्तावः पूर्णतः समर्थनीयः। विदेश-मन्त्रालये अवर-सचिवा
निधि तिवारी संयुक्तराष्ट्‌-कार्यान्वयन-योजना-समितेः उपवेशने न्यगदत्‌
यत्‌ मादकपदार्थानां शस्त्रास्त्राणां च तस्करकारणात्‌ भारतस्य सुरक्षायां भृशं
हानिजीयते। अनयोक्तं यत्‌ आतकवादस्य अन्ताराष्ट्रिय-अपराधानां च
नियन्त्रणे प्रयत्नोऽयं सहायको भविष्यति।

।। इति वार्ताः ।।
