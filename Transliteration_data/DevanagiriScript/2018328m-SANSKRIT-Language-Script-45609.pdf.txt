संस्कृतवार्ताः

दिनांक: - 28/03/2018
प्रात: - 06 : 55

प्रवाचकोऽनुवादकश्च - परमानन्द-झाः

आशुलिपिकः - महः

इयम् आकाशवाणी
सम्प्रति वार्ताः श्रूयन्ताम्

प्रवाचकः - परमानन्द-झाः

मुख्य-वार्ता:

 

* केन्द्रीय-साक्षात्कर मण्डलेन स्थायिलेखा-संख्यया, आधार-संख्यया च लेखानां
सम्बन्धनाऽभियानस्य अन्तिमावधिः आगामिनो जूनमासस्य त्रिंशं दिनांकं यावद्‌
अग्रेसारितोऽस्ति।

 

 देशे आयकर-कार्यालयाः श्वः समारभ्य शनिवासरं यावत्‌ सत्स्वपि अवकाशेषु निरन्तरम्‌
उद्धारिताः स्थास्यन्ति।

अपि च,

 भारत-अमेरिका-देशौ जगतः कुख्यात-तमानाम् आतंकिनां, तद्-गुल्मानां च विषये
पारस्परिकं सूचना-विनिमय-तन्त्रं भूयोऽपि द्रढयितुं सहमतौ जातौ स्तः।

स्थायिलेखासंख्या-आधारः

 

केन्द्रीय-साक्षात्कर-मण्डलेन स्थायिलेखा-संख्यया, आधार-संख्यया च लेखानां
सम्बन्धना5भियानस्य अन्तिमावधिः आगामिनो जूनमासस्य त्रिंशं दिनांकं यावद्‌
अग्रेसारितोऽस्ति। सम्प्रति एष अन्तिमावधिः प्रवर्तमान-मासस्य एक-त्रिंश-दिनांक-पर्यन्तं
स्थिरीकृत आसीत्‌। एतद्‌-विषयकः आदेशश्च गतदिवसे संमिलितया कर-विभागीय-नीति-
निर्मातु समित्या प्रसारितः

आयकर-परावर्तनम्‌ 

देशे आयकर-कार्यालया: श्व: समारभ्य शनिवासरं यावत् सत्स्वपि अवकाशेषु निरन्तरम्
उद्धाटिताः स्थास्यन्ति एष पदक्षेपः आयकर-परावृत्ति-पत्राणां प्रपूर्तौ, सम्बद्ध-कार्यजतानां
सम्पूर्तौ च सौविध्यमनुध्याय वित्त-मन्त्रालय-द्वारा गृहीतोऽस्ति।

भारतम्-अमेरिका

भारत-अमेरिका-देशौ जगतः कुख्यात-तमानाम् आतंकिनां, तद्-गुल्मानां च विषये
पारस्परिकं सूचना-विनिमय-तन्त्रं भूयोऽपि द्रढयितुं सहमतौ जातौ स्तः। एतद्‌-विषयिणी
संकल्पना च गतदिने नवदिल्ल्यां सम्पन्ने देशद्रयस्य आतंकवाद-प्रतिरोधिनः संयुक्त-कार्यकारि-
दलस्य पञ्चदशे मन्त्रोणोपवेशने प्रकाशमायाता।

शीर्षन्यायालय:-असहायस्त्रिय:

शीर्ष-न्यायालयेन उत्तर-प्रदेश मथुरा-नगर-स्थानि वृन्दावन-मन्दिर-प्रबन्धनानि
अध्यर्थितानि यत्तैः श्रद्धालुजन-समर्पितानि पुष्पाणि विधवाभ्यो निस्सहायाभ्यश्च महिलाभ्यः
समुपकल्पितेषु शरण-गृहेषु प्रेषणीयानि, येन ता: महिलाः तैः पुष्पजातैः गन्धद्रव-चूर्ण-धूपादीनि
विनिर्माय दैनन्दिनीम् आजीविकाम् प्राप्नुयुः। न्यायालयेन निगदितं यत् केन्द्रं योजनामेनां देशस्य
इतरेष्वपि वाराणसी-तिरुपति-पुरी-प्रभृतिषु मन्दिर-बहुलेषु नगरेषु प्रवर्तयितुं शक्नोति। अत्रेदं
ध्यानास्पदं विद्यते यत्‌ सम्प्रति देवायतनेषु एकत्रितानि देवोपहतानि कुसुमानि यमुनादि-नदीषु
प्रक्षिप्यन्ते, येन ताः नितरां प्रदूष्यन्ते।

राज्यसभा-सौप्रस्थानिकम्‌

मान्य उपराष्ट्रपतिः, राज्यसभापतिश्च एम्‌.वेकैया--नायडुः गतदिवसे संसद्‌-भवनाङ्गणे
समायोजिते भव्य-समारोहे निवर्तमानेभ्यो राज्यसभा-सांसदेभ्यः सौप्रस्थानिकमभिनन्दनं
व्यदधात्। तान् प्रति शुभाशयान् वितरन् प्रधानमन्त्री श्रीनरेन्द्र-मोदी न्यगादीत् यत्तेषां
राज्यसभायाः अनुभवैः अयं समाजः अग्रेऽपि लाभान्वितो भवितेति स: आशास्ते।

                                                         इति वार्ताः ॥
