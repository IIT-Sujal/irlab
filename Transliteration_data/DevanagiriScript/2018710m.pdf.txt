संस्कृतवार्ताः

दिनांक: - 10/07/2017
प्रात: - 06 : 55

प्रवाचकोऽनुवादकश्च - पुरुषोत्तम-शर्मा

आशुलिपिकः - राजश कुमार-राठौरः

इयम्‌ आकाशवाणी
सम्प्रति वार्ताः श्रूयन्ताम्

प्रवाचकः - पुरुषोत्तम-शर्मा

मख्यवार्ताः


प्रधानमन्त्री नरेन्द्रमोदी कोरिया-देशस्य राष्ट्रपतिः मून-जाए-इनश्च अद्य नवदिल्ल्यां
शिष्टमण्डलस्तरीयं सम्भाषणं करिष्यतः।

 एशिया-विकास-वैङ्केन विहारस्य शाहाबाद-भोजपुरक्षेत्रे सोनकूल्यां निकषा
पथनिर्माणाय त्रिंशल्लक्षाधिक-पञ्चाशत्कोटि-डांलरमिता परियोजना अनुमतास्ति।

भारतचीनदेशौ कर्करोग सम्बद्धौषधेषु चीनेन निर्धारितायात शुल्कं न्यूनीकर्तुं सहमतौ
स्तः।
 
 फीफा विश्वचषकपादकन्दुकस्पर्धामालिकायां प्रथमोपान्त्यचक्रीया स्पर्धां अद्य
फ्रांसबेल्जियमदलयोर्मिथ: भविष्यति।

प्रधानमन्त्री-कोरियाया: राष्ट्रपति:च

प्रधानमन्त्री नरेन्द्रमोदी कोरिया-देशस्य राष्ट्रपतिः मून-जाए-इनश्च अद्य नवदिल्ल्यां
शिष्टमण्डलस्तरीयं सम्भाषणं करिष्यतः। सम्भाषणानन्तरं भूरि सन्धि पत्राणि हस्ताक्षरैः
प्रमाणीकरिष्यन्तेति सम्भावना विद्यते। सममेव श्रीमूनः राष्ट्रपतिना रामनाथकोविन्देन सह
मेलनमपि करिष्यति।

एशियाविकासबैङ्कः

 
एशिया-विकास-बैङ्केन बिहारस्य शाहाबाद-भोजपुरक्षेत्रे सोनकूल्यां निकषा
पथनिर्माणाय त्रिंशल्लक्षाधिक-पश्चाशत्कोटि-डॉलरमिता परियोजना अनुमतास्ति। अनया
परियोजनया कृषिक्षेत्राय लाभो भविष्यति। विद्युन्नवीकरणीयोर्जामन्त्रिणा आर.के.सिंहेन
गतदिने एशिया-विकासबैंकाधिकारिशभि: वित्त-मन्त्रालयस्य वरिष्ठाधिकारिभिश्च साकं
परियोजनाया: प्रगति: समीक्षिता।

आगामि-प्रवासीदिवस:

 
आगामि-प्रवासीभारतीयदिवसः नवदशोत्तरद्विसहसखतमे वर्षे जनवरी मासे वाराणस्याम्‌
आयोजयिष्यते। लखनऊ-नगरे आधिकारिक-विज्ञप्तौ प्रतिपादितं यत्‌ नवभारतनिर्माणे
प्रवासीभारतीयजनानां भूमिका इति त्रिदिवसीयकार्यक्रमस्य प्रमुखविषयः भविष्यति। कार्यक्रमे
सहभागिनः गंगा अर्चनाम् इलाहाबादे कुम्भमेलकम् अथ च गणतन्त्रदिवससमारोहं द्रष्टुं
पारयिष्यन्ति।

असम-कौशलविकास:

 

असमप्रशासनं प्रवर्तमान-वित्तवर्षे नवसप्तति-सहस्र-युवजनेभ्यः कौशलविकाससम्बद्धं
प्रशिक्षणं प्रदास्यति। आकाशवाण्या सह परिचर्चायाम् असमस्य कौशलविकासाभियानस्य
निदेशक: ए.पी. तिवारी प्रावोचत् यत् अष्टाविंशति-सहस्र-युवजनेभ्यः पूर्वमेव प्रशिक्षणं प्रदत्तम्।
ऐषमः अक्टूबरमासे गौहाट्यां सिंगापुरस्थित-संस्थानस्य सहयोगेन पूर्वोत्तर-कौशलकेन्द्रं
स्थापयिष्यते।

अनन्तकुमारः


संसदीय-प्रकरणानां मन्त्री अनन्तकुमारः अद्य देहरादूने ओद्योगिक-प्रशिक्षण-संस्थान-
भवने सी.आई.पी.इ.टी. इत्यस्य कौशलविकास-प्रौद्योगिक-साहाय्य-केन्द्रमुद्धाटयिष्यति।
सममेवासौ डोइवाला क्षेत्रे सी.आई.पी.इ.टी. इति संस्थानस्य नूतन-भवनस्य आधारशिलामपि
स्थापयिष्यति। अत्रावसरे उत्तराखण्डस्य मुख्यमन्त्री त्रिवेन्द्रसिंहरावतः केन्द्रीययोजना-
रसायनिकोर्वरक राज्यमन्त्री  रावइन्दरजीतसिंह  उपस्थास्यत:।

भारतचीन

भारतचीनदेशौ भारतीयौषधेषु प्रमुखतया कर्करोगसम्बद्धौषधेषु चीनेन
निर्धारितायातशुल्कं न्यूनीकर्तुं सहमतौ स्तः। चीनविदेशमन्त्रालयस्य प्रवक्ता हुआ-चुनयिंग:
गतदिने वार्ताहर-सम्मेलने प्रावोचत्‌ यत्‌ अनया सहमत्या ओषधक्षेत्रे भारताय अन्यराष्ट्रेभ्यश्च
नूतनावसराः मिलिष्यन्ति।

फीफा विश्वचषकस्पर्धा

 

फीफा विश्वचषकपादकन्दुकस्पर्धायां प्रथमोपान्त्यचक्रीया स्पर्धा अद्य भविष्यति। अस्यां
स्पर्धायां फ्रांसदलं  बेल्जियमवृन्दं सम्मुखीकरिष्यति। भारतीय-समयानुसारेण रात्रौ सार्धैकादश-
वादनात् स्पर्धेऽयं प्रारब्धा भविष्यति।

                                                             इति वार्ताः ॥
