संस्कृतवार्ताः
दिनांकः - 26/11/2017
प्रातः- 06.55
मुख्य-वार्ताः

 प्रधानमन्त्री नरेन्द्रमोदी अद्य आकाशवाण्याः मन की बात इत्यस्मिन्‌ कार्यक्रमे प्रातः
एकादशवादने निजविचारान्‌ देशवासिनां पुरतः प्रस्तोस्यति।

 राष्ट्रम्‌ अद्य मुम्बय्यातंकवाद्याक्रमणे हुतिङ्गतानां स्मरणं करोति।

 पाकिस्ताने कट्टरवादी धर्मिकसंघटनस्य विरोध-प्रदर्शने आरक्षिणां कार्याचरणे
द्विशताधिकजनाः व्रणिताः।

हांग-कांग ओपन सुपरसीरीज बैडमिण्टन स्पर्धायाम् अद्य महिला एकलवर्गे भारतस्य पी
वी सिन्धुः निर्णायकद्वन्द्वं क्रीडिष्यति।

मन की बात कार्यक्रम:

प्रधानमन्त्री श्रीनरेन्द्रमोदी अद्य आकाशवाण्याः मन की बात इत्यस्मिन्‌ कार्यक्रमे
निजविचारान्‌ देशवासिनां पुरतः प्रस्तोष्यति। कार्यक्रमोऽयं आकाशवाण्याः, दूरदर्शनस्य च
सर्वासु आवृत्तिषु प्रातः एकादश वादने श्रुतिगम्यो भविष्यति। अन्तरं च प्रादेशिकभाषासु अपि
एतस्य प्रसारणं भविष्यति।

प्रधानमन्त्री विधिदिवसः

प्रधानमन्त्री नरेन्द्रमोदी अद्य नवदिल्ल्यां राष्ट्रियविधिदिवससम्मेलनस्य समारोपसत्रं
सम्बोधयिष्यति। अवधेयमस्ति यत् संविधानाङ्गीकरणम् अभिलक्ष्य समायोजितसम्मेलनं
गतदिने राष्ट्रपतिना रामनाथगोविन्देन उद्घाटितमासीत्। गतशताब्दे ऊन पञ्चाशत्
इस्वीयवर्षे अस्मिन्नेव दिने भारतीयसंविधानं स्वीकृतमासीत्।

उत्तरप्रदेशनिर्वाचनम्‌

उत्तरप्रदेशे स्थानीयनिकायनिर्वाचनानां कृते द्वितीयचरणात्मकमतदानम् अद्य
भविष्यति। अस्मिन् चरणे पञ्चविंशतिः जनपदानां नवविंशति लक्षाधिक-एककोटिमतदातारः
सार्धचतुर्विंशतिः सहस्राधिकप्रत्याशिनां भाग्यस्य निर्णयं करिष्यन्ति।

26/11 नववर्षपूतिः

राष्ट्रम्‌ अद्य मुम्बय्यातङ्कवाद्याक्रमणे हुतिङ्गतानां स्मरणं करोति।
अष्टोत्तरद्विसहस्रतमाब्दे नवम्बरमासस्य षड्‌ विंशे दिवसे प्रवर्तिते आक्रमणे विरगतिं
प्राप्तानाम्‌ आरक्षिणां सैन्यभटानां च स्मृतौ समायोक्ष्यमाणे श्रद्धाञ्जलिः कार्यक्रमे महाराष्ट्रस्य
राज्यपालः मुख्यमन्त्री आरक्ष्यधिकारिणः वीराणां कुटम्बिनश्च श्रद्धाञ्जलीन्‌ समर्पयिष्यन्ति।

पाकिस्ताने विरोधप्रदर्शनम्

गतसायं पाकिस्ताने कट्टरतावादी धार्मिक-संघटनस्य विरोधप्रदर्शने आरक्षिणां
कार्याचरणे षड् जनाः कालकवली भूताः द्विशताधिकाश्च व्रणिताः। व्रणितेषु
एकादशोत्तरैकशतम् आरक्षिणः सैन्यभटाश्च सम्मिलिताः सन्ति।

नेपाले निर्वाचनम्‌

नेपाले संसदीय अथ च प्रान्तीय-निर्वाचनेभ्य: प्रथमचरणात्मकमतदानम्‌ अद्य प्रातः
सप्तवादनात् सायं पञ्च वादनं यावत् भविष्यति। एकत्रिंशत् लक्षमतदातारः द्वयोत्तरसप्तशतं
प्रत्याशिनां भागरस्य निर्णयं करिष्यन्ति।

बैडमिण्टन

हांगकांग ओपन सुपरसीरीज बैडमिण्टन श्रृंखलायाः निर्णायकद्वन्द्रे महिला एकलवर्गे
भारतस्य पी.वी. सिन्धुः अद्य चीनी ताइपे-इत्यस्य ताई जू यिंग इत्यनया सह क्रीडिष्यति।
उपान्त्य स्पर्धायां सिन्धुना थाईलैण्डय रत्वानोक इन्तानोनः पराजिता आसीत्।

क्रिकेट

भारतश्रीलङ्कादललयोः द्वितीय-क्रिकेट निकषस्पर्धायाः तृतीये दिने अद्य भारतीयदलं
प्रथमपाल्यां क्रीडकद्वयस्य हानौ द्वादशोत्तरत्रिशतं धावनाङ्केभ्यः अग्रे क्रीडिष्यति। नागपुरे
त्रिसृणां क्रिकेटनिकषश्रृङ्खलायाः द्वितीयस्पर्धा प्रवर्तितास्ति। कोलकातायां क्रीडिता
प्रथमस्पर्धा परिणामरहिता आसीत्।

मुष्टामुष्टिः

गौहाट्यां महिलानां विश्व-युवमुष्टामुष्टि-स्पर्धायां भारतस्य पञ्च स्पर्धिन्यः अद्य
निर्णायकद्न्द्रे स्पर्णपदकमधिगन्तुं क्रीडिष्यन्ति। एताषु 48 किलोग्रामभारवर्गे नीत्‌, 51
किलोग्रामवर्गे ज्योतिः गुलिया, 54 किलोग्रामभार वर्गे साक्षी चोपड़ा, 57 किलोग्रामभार वर्गे
शशि चोपडा, 64 किलोग्रामभारवर्गे च अङ्कुशिता बोरा सम्मिलिताः सन्ति।


                                                                                     इति वार्ताः
