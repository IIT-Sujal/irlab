
दिनांकः 18-10-2017
प्रातः 06:55

 
मुख्यवार्ताः

० साम्प्रतं पर्वाणामायोजनमध्ये अतिरिक्त-सावधाननाम् आचरितुं
केन्द्रप्रशासनेन राज्यानि निर्दिष्टानि यतोहि आतंकवादिभिः
असामाजिक-तत्वैश्च शान्तिभंगं कर्तु शक्यते।

 अफगानिस्ताने गतदिने तालिबानोग्रवादिभिः दुरापादितेषु
आत्मघात्याक्रमणेषु न्यूनान्यूनं चतुःसप्ततिर्जनाः मृताः भूयोऽपि
सप्तत्यधिकैकशतं जनाश्च व्रणिताः।

 राजस्थान-प्रशासनेन सप्तम-वेतनायोगस्य अनुशंसाः प्रवर्तिताः।
अनेन निर्णयेन भूयोऽपि द्वादशलक्ष-कर्मकराः निवृत्तिवेतन-धारकाश्च
लाभान्विताः भविष्यन्ति।

 ऊनसप्तदश-फीफा-विश्वचषक-पादकन्दुक-स्पर्धा-श्रृंखलायां इंग्लैण्ड-
माली-स्पेन-ईरान-जर्मनी-अमेरिका-दलै: प्रागुपान्त्यचक्रे प्रवेशो लब्धः।

गृहमन्त्रालय:-राज्यानि

साम्प्रतं पर्वाणामायोजनमध्ये अतिरिक्त-सावधाननाम् आचरितुं
केन्द्रप्रशासनेन राज्यानि निर्दिष्टानि यतोहि आतकवादिभिः असामाजिक-
तत्वैश्च शान्तिभग कर्तुं शक्यते। सूत्रैः सूचितं यत्‌ जनसम्मर्दाकुलिक-कषत्रेषु
अथ च धार्मिक-स्थलेषु आतंकवादिनां कश्चिदपि प्रयासं विफलीकर्तुं
अतिरिक्त-सुरक्षा- बलानि नियोजितुं गृहमन्त्रालयेन राज्यानि निर्दिष्टानि सन्ति।



अफगानिस्तानम्‌-आक्रमणः

अफगानिस्तान गतदिने तालिबानोग्रवादिभिः दुरापादितेषु
आत्मघात्याक्रमणेषु न्यूनान्यूनं चतुःसप्ततिर्जनाः मृताः भूयोऽपि
सप्तत्यधिकैकशतं जनाश्च व्रणिताः। पक्तियाप्रान्ते गारदेजनगरे आरक्षि-
प्रशिक्षणकेन्द्रे सहसाक्रमणं विधाय विशति-रक्षिकार्मिकान्‌ समेत्य
एकचत्वारिंशत्‌-जनाः निहताः। गृहमन्त्रालयेन विज्ञापितं यत्
आक्रमणेऽस्मिन् स्थानीय-आरक्षिप्रमुखोऽपि मृतः। घानी- प्रान्तस्य अन्धार-
जनपदे दुरापादितेन आक्रमणेन पञ्चनागरिकान् समेत्य पञ्चविंशति-सुरक्षा-
कार्मिकाः निहता: पञ्चदश जनाश्च व्रणिताः। एकस्याम् अपरस्यां
आक्रमण-घटनायां शिबखो-जनपदे त्रयः आरक्षिकार्मिकाः हताः।

सीतारमण:

रक्षामन्त्री निर्मला-सीतारमण: अद्य अण्डमान-निकोबार- स्थितस्य
सैन्य-नियन्त्रण-केन्द्रस्य यात्रां विधास्यति। स्वीय-द्विदिवसीय प्रवासावधौ
असौ सैन्यभटै: सह दीपावली-पर्व परिपालयिष्यति तेषां कुटुम्बीय-जनैश्च
सह सम्भाषिष्यति। असौ कार-निकोबार-वायुसैन्य-स्थानकस्य
सामरिकक्षेत्राणां यात्रामपि विधास्यति।

अर्थव्यवस्था-जी.एस.टी.

आर्थिकविषयस्य सचिवः एस.सी. गर्ग: व्याहरत् यत् वस्तुसेवाकस्य
तात्कालिक-दुष्प्रभावः अपगतः यतोहि अगस्तमासे विनिर्माण-क्षेत्रे प्रतिशतं
त्रि-दशमलवैक-मितात्मिका वृद्धिः अभिलिखितास्ति। स्वीय-ट्वीट-सन्देशेषु
तेन निगदितं यत् विगतमासद्वये ऋणात्मक-वृद्धिमितेः अनन्तरं
त्रिदशमलवैक मितात्मिका वृद्धि: द्रिष्टिपथमायाता।

राजस्थानम्‌ वेतनम्‌

राजस्थान-प्रशासनेन सप्तम-वेतनायोगस्य अनुशंसा: प्रवर्तिताः।
अनेन निर्णयेन भूयोऽपि द्वादशलक्ष-कर्मकराः निवृत्तिवेतन-धारकाश्च
लाभान्विता: भविष्यन्ति। एकस्मिन् वक्तव्ये मुख्यमन्त्रिणा वसुन्धराराजे-
वर्यया प्रोक्तं यत् प्रशासनेन कर्मकरेम्यः परिवर्धित-वेतनम् अक्टूबर-मासात्
प्रदास्यते। प्रवर्तमान-वित्ताब्दे सप्तम-वेतनायोगस्य प्रवर्तनार्थ तया
प्रतिश्रुतमासीत् अथ च अस्य प्रवर्तनेन असौ प्रसन्नताम् अनुभवति।

पञ्जाबम्-राजनाथः

केन्द्रीय-गृहमन्त्री राजनाथसिंहः न्यगदत् यत् पञ्जाबस्य सीमक्षेत्रेषु
प्राथम्याधारेण समस्यानां समाधानार्थं सर्वसम्भवं साहाय्यम् उपपादयितुं
केन्द्रप्रशासनं प्रतिश्रुतमस्ति। फिरोजपुरे हुसैनीवाला-स्थलस्य यात्रावधौ
पञ्जाब-मुख्यमन्त्रिणा कैप्टन-अमरीन्दरसिंहेन गृहमन्त्री एतदर्थं
विनिवेदितः। नेतृद्वयमध्ये सीमक्षत्रेषु विविध-विकास-परियोजना-विषये
परिचर्चा सञ्जाता।

फीफा

ऊनसप्तदश-विश्वचषक-पादकन्दुक-स्पर्धा-श्रृंखलायां प्रागुपान्त्यचक्रीया
अष्ट-स्पर्धा निर्णीता। अमेरिका-जर्मनी- देशाभ्याम् अन्तिमेषु अष्ट-दलेषु
प्रवेशो लब्धः। प्रागुपान्त्यचक्रीया स्पर्धाः आगामि बुधवासरे
समायोजयिष्यन्ते। निर्णायक-स्पर्धा अस्य मासस्य अष्टाविंशदिवसे
कोलकाता-नगरे क्रीडिष्यते।

                                                                                  ।। इति वार्ताः ।।
