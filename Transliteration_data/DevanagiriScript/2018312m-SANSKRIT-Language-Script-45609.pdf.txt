ॐ

दिनाकः 12-03-2018
प्रात: 06:55
इयम्‌ आकाशवाणी
सम्प्रति वार्ताः श्रूयन्ताम्‌
प्रवाचकः - परमानन्द-ज्ञाः
मुख्य-वातीः
* प्रधानमन्त्री श्रीनरेन्द्र-मोदी अद्य वाराणस्यां फ्रांस-राष्ट्रपतिम्‌
इमैनुअल-मैकरानं स्वागतीकरिष्यति। उभौ नेतारौ मिर्जापुरे सौरोर्जा-
संयन्त्रं समुद्घाटयिष्यतः।
 राजस्थाने नैशनल्-पीपल्स्-पार्टीति-दलस्य त्रयो विधायकाः भाजपा-
दलं प्रविष्टाः।

० अपि च,

 विशति-प्रतिविंशति-क्षेप-चक्राणां निदाहास-चषकीय-त्रिकोणीय- क्रिकेट्‌-
स्पर्धा-शृंखलायाम् अद्य भारतं श्रीलंकां संमुखीकुरुते।

प्रधानमन्त्री-फ्रांसराष्ट्रपति:

प्रधानमन्त्री श्रीनरेन्द्रमोदी अद्य वाराणस्यां फ्रांस-राष्ट्रपतिम्
इमैनुअल-मैकरानं स्वागतीकरिष्यति। उभौ नेतारौ वाराणसी-नगरं प्रति
प्रत्यावर्त्तनात्‌ पूर्व मिर्जापुरे सौरोर्जा-संयन्त्र समुद्घाटयिष्यतः। वाराणस्याम्
इमौ नेतारौ प्रथमं दीन-दयाल-हस्तकला-संकुलं प्रयास्यतः, ततः तत्र अस्सी
घाटेति-नाम्ना प्रसिद्धे गंगातटे तयोः यात्रायाः कार्यक्रमोऽपि विद्यते।
श्रीमोदी मध्याह्ने फ्रांस-राष्ट्रपतये प्रीति-भोजं समायोजयिष्मति।
एतदतिरिच्य विभिन्नानां विकास-परियोजनानां शुभारभ-पुरस्सर प्रधानमन्त्री
अद्य वाराणस्यां जनसभा सम्बोधयिष्यति।

राजस्थानम्‌-मीणा

राजस्थाने एतद्वर्षे भावि-विधानसभा-निर्वाचनेभ्यः पूर्व महत्त्वाधायिनो
राजनैतिक-घटना-क्रमस्यान्तर्गत, गतदिवसे नैशनल्‌-पीपल्स्‌-पार्टीति-दलस्य
त्रयो विधायकाः राज्य-मुख्यमन्त्रिणा वसुन्धरा-राजे-वर्यायाः, अन्येषां च
उपस्थितौ भाजपा-दलं प्रविष्टाः। एषु उक्त-दलस्य प्रदेशाध्यक्षः कोरोडी-
लाल-मीणा अपि समाविष्टो विद्यते।

कृषकप्रयाणम्-मुख्यमन्त्री

महाराष्ट्र-मुख्यमन्त्री देनेन्द्र-फाणवीसो ब्रूते यत् प्रशासनं
स्वीयाभियाचना: समादाय सुदीर्घ-प्रयाण-पूर्वकं मुम्बई समायातैः कृषकैः
सार्धं यथोचितं सम्भाषणम् अनुष्ठास्यति। तेन आन्दोलनोद्यताः कृषक-
जनाः: अध्यर्थिताः यदद्य नगरे दशम-कक्षायाः छात्राणां कृते निर्धारितायाः
केन्द्रीय-माध्यमिक-शिक्षा-मणालीय-परीक्षायाः  निर्विघ्न-सम्पादनार्थ तैः
यातायाते अवरोधो नैव विधेयः।


तमिलनाडौ थेणी-क्षेत्रं निकषा कुरंगनी-वन्य-प्रान्ते गतसायं सहसा
वनाग्नि: प्रदीप्तः। प्राकृतिक्यामापदायामेतस्यां षट्‌-त्रिंशत्‌ पर्यटकाः
अवरुद्धा: सूच्यन्ते। पर्यटकेषु अधिकतरा: महिलाजना: विद्यन्ते। तत्र
युद्धस्तरे साहाय्योद्धार-कार्याणि प्रवर्तयितुम्‌ अग्निप्रशमनसेवा-आरक्षि-
प्रतिरक्षाबलानां वृन्दानि प्रशासनेन नियोजितानि सन्ति।

भाजपा-राज्यसभा-सूची

भारतीय-जनपा-पार्टीति दलेन राज्यसभायाः निर्वाचनार्थं॒विभिन्न-
प्रदेशेभ्यः अष्टादशानां स्वीयाभ्यर्थिनां नाम-सूची समुद्घोषिता।
राज्यसभायाः निर्वाचन-हेतौ-मतदानानि एतन्मासस्य त्रयोविंशे दिनांके
निर्धारितानि सन्ति। अद्य च एतदर्थं नामांकन-पत्र-पूर्तये अन्तिमा तिथि
विद्यते।

क्रिकेट्‌

विंशति-प्रतिविंशति-क्षेप-चक्राणां निदाहास-चषकीय-त्रिकोणीय- क्रिकेट्‌-
स्पर्धा-शृंखलायाम्‌ अद्य कोलम्बो-नगरस्थे आर.प्रेमदास-क्रीडा-प्रांगणे
प्रवर्त्तिष्यमाणे चतुर्थे द्वन्द्वे भारतं श्रीलंकां संमुखीकुरुते। स्पर्धा भारतीय-
समयानुसारि सप्त-वादने समारप्स्यते। इदानीं यावत् प्रवर्तमान-शृंखलायां
भारतं, श्रीलंका, बांग्लादेशश्चेति त्रीण्यपि दलानि एकैकं द्वन्द्वं विजित्य
प्रायशस्तुल्य-बलतां भजन्ते।
