संस्कृतवार्ताः
दिनांकः 12-12-2017
प्रात: 06:55

मुख्य-वार्ताः
गुजराते, विधासभा-निर्वाचनानां द्वितीयस्य, चरमस्य च चरणस्य
कृते प्रचाराभियानम् अद्य सायं सम्पन्नतामेति।

 संयुक्त-राष्ट्रेण सद्यस्तने प्रतिवेदने प्रोक्तं भारतीया अर्थ-व्यवस्था
आगामिनि वर्षे सप्त-दशमलव-द्वि-मितां वृद्धिमुपयास्यति।

सउदी-अरबिया-देशेन चलचित्र-गृहेषु चिरादारोपितः प्रतिबन्धः सम्प्रति
दूरीकृतः।

गुजरातः-नैर्वाचनिकप्रचारः

 
गुजराते, विधासभा-निर्वाचनानां द्वितीयस्य, चरमस्य च चरणस्य
कृते प्रचाराभियानम् अद्य सायं सम्पन्नतामेति। चरणेऽस्मिन् राज्यस्य
अवशिष्टासनेभ्यो मतदानानि परश्वो गुरुवासरे भवितारः। नैर्वाचनिक-
प्रचाराणाम् एतस्मिन् अन्तिमे क्षणे सकलान्यपि राजनैतिक-वृन्दानि
मतदातृन्‌ स्वपक्षे समाक्रष्टुं यथाशक्ति प्रचेष्टन्ते।

भारतीयार्थव्यवस्था-संयुक्तराष्ट्रम्

भारतीया अर्थ-व्यवस्था आगामिनि वर्षे सप्त-दशमलव-द्वि-मितां,
तदनुवर्तिनि वर्षे च सप्त-दशमलव-चतुःपरिमितां च वृद्धिमुपयास्यति।
एतत् पूर्वाकलनं च संयुक्त-राष्ट्र-परिषदः आर्थिक-सामाजिक-विषय-
सम्बद्ध-विभागेन ह्यः प्रकाशिते भावि-वैश्विक-वित्तीय-परिदृश्य-सम्बद्धे
प्रतिवेदने भारतमधिकृत्य प्रस्तुतम्। प्रदिवेदने प्रोक्तं यद् विमुद्रीकरणस्य
तात्कालिक-प्रतिकूल-प्रभावाऽनन्तरं भारतं सम्प्रति अनुक्रमम् आर्थिकीं
वृद्धिं साक्षात्करिष्यति।

विश्वव्यापारसंघटम्‌-भारतम्‌

भारतेन जनभोज्यान्न-भाण्डागारण-विषये किमपि स्थायि समाधानं
गवेषयितुं विश्व-व्यापार-संघटन-सदस्याः समाहूताः सन्ति। भारतेन प्रोक्तं
यज्जगतः अशीति-कोट्यधिकाः जनाः अद्यत्वे भोज्यान्नानाम् अभावात्
प्राण-सन्धारणार्थं संघर्ष-रताः विद्यन्ते। एतच्च वक्तव्यं गतदिवसे
वाणिज्योद्योग-मन्त्रिणा सुरेश-प्रभुणा बुएनोस-एरिस-नगरे समायोजिते
विश्व-व्यापार-संघटनस्य एकादेशे पूणोपवेशने प्रकाशितम्।

भारतम्‌-अफगानिस्तानम्‌

स्थलसेना-प्रमुखः जनरल बिपिन-रावतः गत-दिने नवदिल्ल्याम्‌
अफगानिस्तानस्य राष्ट्रिय-सैन्य-प्रमुखेण लेफ्टिनेण्ट जनरल मोहम्मद-
शरीफ-याफ्तालिना सार्धं गहन-मन्त्रणाम् अनुष्ठितवान्। मन्त्रणोपवेशने
देश-द्वय-मध्ये प्रतिरक्षा-सुरक्षा-कषेत्रयोः भूयोऽपि सम्भाविताः सन्धयो
गवेषिताः। ततः पूर्वम्‌ इमौ सैन्याधिकारि-प्रमुखौ क्षेत्रीय-सुरक्षा-
स्थितिमधिकृत्य विस्तृत-चर्चामाचरितवन्तौ। अत्रेदं ध्यानास्पदं विद्यते यत्‌
भारतेन अफगानिस्तानाय पूर्वमेव चत्वारि लघु-विमानानि उपायनी-कृतानि
सन्ति। एतदतिरिच्य तत्रत्येभ्यः शतशः सैन्य-कार्मिकेभ्यः भारतीय-
सैन्याधिकारिभिः विशिष्टं प्रशिक्षणमपि प्रदत्तम्।

सउदअरबिया-चलचित्रम्

सउदी-अरबिया-देशेन चलचित्र-गृहेषु चिरादारोपितः प्रतिबन्धः
सम्प्रति दूरीकृतः। हयः एतम्-विषयिणीम् उद्घोषणामाचरता तत्रत्येन
संस्कृति-सूचना-विभागीय-मन्त्रिणा अवाब-बिन-सलेह-अलव्वादेन प्रोक्तं
यच्चलचित्र-गृहेषु चलचित्राणां प्रदर्शनेन देशस्य आर्थिक-विकासो भविष्यति।
