दिनांकः 31-03-2018
साय - 06:10

अन्ताराष्ट्रिय-ओलम्पिकक्रीडा -उत्तरकोरिया

उत्तरकोरिया टोक्यो-बीजिंग-ओलम्पिक-क्रीडासु भागं ग्रहीष्यति।
अन्ताराष्ट्रिय-ओलम्पिक-समिते: अध्यक्षः 'थामस बाच' इत्यनेन एतद्विषये
सूचितमस्ति। इतः पूर्वम् प्योंगयांग-नगरे ह्यः उत्तरकोरियादेशस्य नेत्रा
किम जोंग उनेन बाचवर्यः सम्भाषितवान्। श्रीबाचानुसारेण उत्तकोरिया
विंशत्युत्तर-द्वि-सहस्रतमे वर्षे टोक्यो नगरे द्वाविंशत्युत्तर-द्वि-सहस्रतमे वर्षे
च बीजिंग-नगरे ओलम्पिक-क्रीडा-महोत्सवयोः क्रीडकान् प्रेषयिष्यति।

पाकिस्तानम्-मलाला

पाकिस्तानस्य नोबेल-शान्तिपुरस्कार-विजेत्री मलाला यूसुफजई अवद्य
स्वगृहनगरं स्वातघाटीं सम्प्राप्तवती। पञ्चवर्षपूर्व कन्याशिक्षायाः प्रबल-
समर्थनकर्त्री मलाला तालिबानातंकवादिभि: गोलिकाभि: अतिव्रणिता
आसीत्। तदनन्तरं मलालायाः स्वगृह-नगरस्य प्रथमेयं यात्रा वर्तते। सुदृढ-
सुरक्षा-परिधौ असौ पितृभ्यां सह स्वात-जनपदं सम्प्राप्ता। सप्तदश-वयसि
तया भारतस्य बाल-शिक्षा-सामाजिक-नेत्रा कैलाश-सत्यार्थिना सह
चतुर्दशोत्तर-द्वि-सहस्रतमे वर्षे नोबेल पुरस्कारः विजितः आसीत्।

सी.बी.आई. वीडियोकॉन

सी.बी.आई.-दवारा आई.सी.आई.सी.आई.-बैंकस्य प्रबन्धनिदेशिकाया:
मुख्य-कार्यकारी-अधिकारिण्याश्चः 'चन्दा कोचर' इत्यस्याः पतेः दीपक
कोचरस्य, अथ च वीडियोकान-समूहस्य प्रमुखस्य वेणुगोपालधूतस्य
कथितसम्बन्धाः अन्वीक्षयिष्यन्ते। कथ्यते यद् द्वाद्शोत्तर-द्वि-सहस्रतमे
वर्ष आई.सी.आई.सी.आई.-बैंकत: वीडियोकोन समूहाय सपाद-त्रि-सहस्र-
कोटि-रुप्यकाणां ऋणप्रदानानन्तरं षण्मासाभ्यन्तरे एव समूहप्रमुखेण
वेणुगोपालेन दीपक-कोचरस्य एकस्मै समवायाय कोट्यधिक-रुप्यकाणि
प्रदत्तानि आसन्। धनमिदं भारतीय-स्टेट-बैंकस्य नेतृत्वे विंशति-बैकानां
संघतः वीडियोकोन समूहेन स्वीकृत-चत्वारिंशत्‌-सहस्र-कोटि-
रुप्यकाणामन्तर्भूतम्‌ आसीत्‌।

प्रवर्तन-निदेशालयः -बिहारः

प्रवर्तन-निदेशालयेन अवैध-धनाहरण-प्रतिरोध-विधेरन्तर्गत बिहारे
शीर्षस्थाने उत्तीर्णता-प्रवञ्चना-प्रकरणस्य मुख्यारोपिणः बच्चा रायस्य
तत्परिवारस्य च त्रिपञ्चाशल्लक्षाधिक-चतुः कोटिरुप्यकाणां सम्पत्तिः
जड़ीकृतास्ति। प्रवञ्चनेयं षोडशोत्तर-द्वि-सहस्रतमे वर्षे जून मासे
प्रकाशमायाता यदा कला-विषयमधिकृत्य समुत्तीर्णा सुबीरायः
साक्षात्कारावसरे सरलतमान्‌ प्रश्नान्‌ अपि उत्तरितुं नैव अशक्नोत्।

चक्रवातवृष्टी

उत्तरप्रदेशे गतरात्रौ चक्र-वातेन जनत्रयं मृतम्। आरक्षिभिः प्रोक्तं यद्
गोण्डायां काष्ठ-निपातेन एको जनः मृतः। तत्रैव आजमगढे निर्माणाधीन-
भवन-पातेन श्रामिकद्वयं मृतम्। अपरत्र कर्णाटक-बेंगलुरौ भूरि-भागेषु
अतिवृष्टिकारणेन असनि-पातेन च तापमानम् अपचितमस्ति।
ऋतुविज्ञानविभागानुसारेण तत्र चतुः मिलीमीटरमिता वर्षा समेकिता।
मेघालयेऽपि असनिपात-पुरस्सरं सञ्जातातिवृष्टया नैकानि गृहाणि
कृषिक्षेत्राणि च विनष्टानि। राज्य-मुख्यमन्त्रिणा तत्रत्या स्थितिः
समीक्षितास्ति।

संयुक्तराष्ट्रम-कृष्णसूची

संयुक्तराष्ट्र-सुरक्षापरिषदा उत्तरकोरियायाः सहयोगाचरणारोपे
सप्तविंशतिः पोताः, एकविंशतिः समवायाः, वणिक् च वाणिज्यार्थं
कृष्णसूच्यां स्थापिताः सन्ति। सुरक्षापरिषदा उत्तकोरियादेशे आपीडः वर्ध्यते
यद्यपि सम्भाषणार्थंम् तेद्देशेन राजनयिक-पादक्षेपः समाचर्यते।

हनुमान्-जयन्ती

अद्य अशेषेऽपि देशे भगवतो हनुमतः जयन्तीमहोत्सव: सश्रद्धं
परिपाल्यते। अस्मिन्नवसरे देशस्य विभिन्न-मन्दिरेषु श्रद्धालुभिः हनुमान्‌
चालीसा-स्तोत्र-सुन्दरकाण्डादि-पाठपुरस्सर हनुमतः सविशेषं समर्चना
विधीयते। अत्रावसरे प्रधान-मन्त्रिणा मोदिना ट्वीट्‌ सन्देशे देशवासिभ्य:
हनुमान जयन्त्याः मांगलिक-भावा: विज्ञापिता:।

पश्चिम बंगाल

पश्चिम बंगालस्य राज्यपालेन केशरीनाथ त्रिपाठिना रानीगंजे
आसनसोले च हिंसाग्रस्तक्षेत्राणां स्थितिः समीक्षिता। सहैव आसनसोले
आरक्षिणां, प्रशासनस्य च वरिष्ठाधिकारिभिः साकमुपवेशनम् आचरितम्।
श्री त्रिपाठी ततोऽनन्तं हिंसाप्रभावित क्षेत्राणां निरीक्षणमपि कृतवान्।
ध्यानास्पदं वर्तते यद् बर्दमानस्य रानीगंज क्षेत्रे सोमवासरे रामनवम्याः।
शोभायात्रावसरे पक्षद्वये संजातहिंसाचरणे एको जनः मृतः, आरक्ष
अधिकारिद्वयं च नितरां व्रणितम् आसीत्।


                                   || इति वार्ताः ॥।
