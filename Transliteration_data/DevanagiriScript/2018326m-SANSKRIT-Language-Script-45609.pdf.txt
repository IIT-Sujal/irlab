संस्कृतवार्ताः
दिनांक: - 26/03/2018

प्रात: - 06 : 55

० राष्ट्रपतिः श्रीरामनाथ-कोविन्दः अद्य वाराणस्यां राष्ट्रिय-राजमार्ग-प्राधिकरणस्य पञ्चानां
परियोजनानां शिलान्यासं विधत्ते।

० प्रशासनेन प्रोच्यते यद् उत्तरपूर्वीय-औद्योगिक-विकास-परियोजना उत्तरपूर्वीय-क्षेत्रे
औद्योगिकैकांशानां विकासे महत्त्वाधायिनीं भूमिकां निर्वक्ष्यति।

 रूस-देशे केमेरोवो-नगरस्थे कस्मिंश्चिद् विपणि-केन्द्रे ह्यो दुरापन्ने भीषणे अग्निकाण्डे
सप्त-त्रिंशज्जनाः मृताः।


विंशति-प्रतिविंशति-क्षेप-चक्राणां त्रिकोणीय-महिला-क्रिकेट्‌-क्रीडा-शृंखलायां भारतीय-
क्रीडक-वृन्दम्‌ अद्य मुम्बय्याम्‌ ऑस्ट्रेलिया-दलं संमुखीकुरुते।

 

राष्ट्रपतिः-उत्तरप्रदेशः

राष्रपतिः श्रीरामनाथ-कोविन्दः उत्तरप्रदेशस्य आह्निक्याः आधिकारिक-यात्रायाः क्रमे
अद्य वाराणसीं प्रयाति। सः तत्र राष्ट्रिय-राजमार्ग-प्राधिकरणस्य पञ्च परियोजनाः शिलान्यास-
पुरस्सरं प्रारप्स्यते। किञ्च श्रीकोविन्दः राज्य-प्रशासनस्य व्यावसायिक-शिक्षा-कौशलविकास-
विभाग-द्वारा समायोजिते आजीविका-मेलके अवचितेभ्यः अभ्यर्थिभ्यो नियुक्ति-पत्राण्यपि
वितरिष्यति। एतद् अतिरिच्य प्रदेश-राज्यपालेन श्रीरामनाईक-वर्येण विलिखितस्य “चरैवेति
चरैवेति - इत्येतन्नाम्नो ग्रन्थस्य संस्कृतानुवादोऽपि तत्र यात्रावधौ राष्ट्रपतये समर्पयिष्यते।

जितेन्द्रसिंहः-उत्तरपूर्वोद्योगविकासपरियोजना

उत्तरपूर्वीय-क्षेत्र-विकास-विभागीयो राज्यमन्त्री डा.जितेन्द्र-सिंहः अब्रवीत् यद्
उत्तरपूर्वीय-औद्योगिक-विकास-परियोजना अमुष्मिन् क्षेत्रे नूतनानाम् औद्योगिकैकांशानां विकासे
महत्त्वाधिनीं भूमिकां निर्वक्ष्यति। अत्रेदं ध्यानास्पदं विद्यते यदेषा परियोजना विगत-सप्ताहे एव
केन्द्रीय-मन्त्रि-परिषदा अनुमोदिता आसीत्।


रूस-देशे केमेरोवो-नगर-स्थे कस्मिंश्चिद् विपणि-केन्द्रे ह्यो दुरापन्ने भीषणे अग्निकाण्डे
न्यूनान्न्यूनाः सप्त-त्रिंशज्जनाः मृत्युमुपगताः सूच्यन्ते। मृतकेषु नैके बालाः अपि समाविशन्ति।

असमः-गण्डक-गणना

असम-प्रदेश-स्थे विश्व-विश्रुते काजीरंगा-राष्ट्रिय-जैवोद्याने अद्य गण्डकानां गणना
प्रारप्स्यते। वन-संरक्षक-प्रमुखः एन्.के.वासुः व्यज्ञापयत् यद् दिवस-द्वयात्मके एतस्मिन् गण्डक-
पशु-सर्वेक्षणे सार्ध-त्रिशतं संगणकाः नियोजिताः सन्ति। वर्षत्रय-पूर्वं समाचरिते सर्वेक्षणे तत्र
एकाधिक-चतुविंशति-शतं गण्डकाः प्राप्ताः आसन्‌

महिलाक्रिकेट्‌

विंशति-प्रतिविंशति-क्षेप-चक्राणां त्रिकोणीय-महिला-क्रिकेट-क्रीडा-शृंखलायां भारतीय-
क्रीडक-वृन्दम्‌ अद्य मुम्बय्याम्‌ ऑस्ट्रेलिया-दलं संमुखीकुरुते। स्पर्धा प्रातर्दश-वादने प्रारप्स्यते।
इंग्लैण्डं शृंखलायामेतस्यां तृतीय-दलत्वेन विराजते।
