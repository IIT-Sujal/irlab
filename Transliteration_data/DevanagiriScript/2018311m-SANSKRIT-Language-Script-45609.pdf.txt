
दिनांकः 11-03-2018
प्रात: 06:55

मुख्य-वार्ताः

* प्रधानमन्त्री श्रीनरेन्द्र-मोदी, फ्रांस-राष्ट्रपतिः इमैनुअल्-मैकरौनश्च
अद्य नवदिल्ल्यामायोज्यमाने प्रथमे अन्ताराष्ट्रिय-सौर-संयुति-
सम्मेलने सहाऽध्यक्षतां निर्वक्ष्यतः।

* उत्तरप्रदेशे द्वयोः, बिहारे च एकस्य लोकसभासनस्य उप-निर्वाचनार्थं
मतदानानि अद्य समायोज्यन्ते।

राष्ट्रपतिः श्रीरामनाथ-कोविन्दः अद्य मोरिशस्-मडगास्कर-
देशयोः पञ्च-दिवसीयाम् आधिकारिक-यात्रां प्रारभते।

 बी.एन्‌.पी-परिबास-मुक्त-टेनिस्‌-प्रतिस्पधौसु भारतस्य यूकी भाम्बरी
पुरुषैकल-वर्गीय-प्रतिस्पर्धा-शृंखलायाः द्वितीय-चक्रं प्रविष्टोऽस्ति।

सौर-सम्मेलनम्‌

प्रधानमन्त्री श्रीनरेन्द्र-मोदी, फ्रांस-राष्ट्रपतिः इमैनुअल्-मैकरौनश्च
अद्य नवदिल्ल्यामायोज्यमाने प्रथमे अन्ता-राष्ट्रिय-सौर-संयुति-सम्मेलने
सहाऽध्यक्षतां निर्वक्ष्यतः। सम्मेलनमिदं राष्ट्रपति भवनस्य सांस्कृतिके
केन्द्रे प्रवर्तिष्यते। एतत्सम्मेलनस्य मुख्यमुद्देश्यं सौरोर्जा-समूहनिधीकरण-
प्रविधिहस्तान्तरणानां प्रोत्साहनार्थं वित्तीय-प्रणाल्याः विमर्शो विद्यते।
आहिनकेऽस्मिन् सम्मेलने जगतो नैके राष्ट्राध्यक्षाः, मन्त्रिणः, संयुक्त-
राष्ट्राधिकारिणः, बैंक-प्रमुखाः, वित्तीय-प्रतिष्ठानाना निदेशकाश्च
भागमावक्ष्यन्ति।

उपनिर्वाचनम

उत्तरप्रदेशे द्वयोः, बिहारे च एकस्य लोकसभासनस्य उप-निर्वाचनार्थं
मतदानानि अद्य समायोज्यन्ते। उत्तरप्रदेशे गोरखपुरे राज्य-मुख्यमन्त्रिणा
योगि-आदित्यनाथेन,फूलपुरे च राज्योपमुख्यमन्त्रिणा केशव-मौर्येण च
पद-परित्याग-कारणात् लोकसभासने रिक्ते संवृत्ते आस्ताम्। बिहारे
अररिया-लोकसभासनं व्यतिरिच्य जहानाबाद-भभुआ-विधानसभासनयोः कृते
अद्यैव मतदानानि जायमानानि सन्ति।

कोविन्दः-मॉरीशस्‌

राष्ट्रपतिः श्रीरामनाथ-कोविन्दः अद्य मोरिशस्-मडगास्कर-देशयोः
पञ्च-दिवसीयाम् आधिकारिक-यात्रां प्रारभते। स्वीय-यात्रायाः प्रथमे चरणे
श्रीकोविन्दः मारिशस्-देशस्य पञ्चाशत्तमे स्वाधीनता-दिवसोत्सवे
मुख्यातिथित्वं निर्वोढुं तदेशीय-राजधार्नी पोर्ट-लुईस्-नगरीं प्रयास्यति। तत्र
सः राष्ट्रपतिना अमीनाह-गरीबेण, प्रधानमन्त्रिणा प्रवीन्द-जुगनाथेन, अन्यैः
राजनेतृभिश्च सार्धं पारस्परिक-सहयोग-विषये संभाषणमपि समनुष्ठास्यति।
अस्मदीयो वार्ताहरो विज्ञापयति यद्‌ राष्ट्रपतेः श्रीकोविन्दस्य मोरिशस्‌-
यात्रावधौ देश-द्वय-मध्ये चतुर्षु सन्धि-पत्रेषु हस्ताक्षराइकनमपि संभाव्यते।

 

जम्मूकश्मीर:-हस्तगोलकम्‌

जम्मू-कश्मीरे श्रीनगरस्य क्रालखड-क्षेत्रस्थे आरक्षि-स्थानके गतसायम्‌
अनभिज्ञातैः आतंकवादिभि: हस्तगोलकं प्रक्षिप्तम्‌। विज्ञप्तौ प्रोच्यते यत्तत्र
गोलिका-ध्वनयोऽप्याकर्णिताः। आरक्षिभिः प्रोक्तं यदिदानीं सम्पूर्णमपि
क्षेत्रमिदं परिवार्य तैः आतंकिनां धनान्वेषणं प्रवर्त्यते।

टेनिस

बी.एन्.पी.परिबास-मुक्त-टेनिस्-प्रतिस्पर्धासु भारतस्य यूकी भाम्बरी
पुरुषैकल-वर्गीय-प्रतिस्पर्धा-शृंखलायाः द्वितीय-चक्रं प्रविष्टो5स्ति।
अमेरिकायाः इण्डियन-वेल्स-क्रीडा-परिसरे प्रवृत्ते प्रथम-चकीये द्वन्द्वे
भाम्बरी फ्रांस-देशीयं प्रतिद्वन्दिनं निकोलस-मैहुटं पराजितवान्।

