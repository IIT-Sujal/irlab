संस्कृतवार्ताः

24-03-2018
प्रात: 06:55
मुख्य-वार्ताः
 सद्यःसम्पन्नेषु राज्यसभा-निर्वाचनेषु भाजपा-दलं सर्वाधिकानि अष्टा-विंशतिम् आसनानि विजित्य बृहत्तम-
दलत्वेन प्रकाशमायातम्।

० प्रधानमन्त्रिणा प्रोक्तं यद् निर्वाचनेषु प्राप्त-पराजयैः नैराश्यं भजमानानि विपक्षि-वुन्दानि तदीय-प्रशासन-विषये
 बद्ध-परिकराणि विद्यन्ते।

 आंतक-निरोधि-दलेन देशे अनुमतिपत्रं विना निवसन्तः अष्टौ बांग्लादेशिनो जनाः निगृहीताः।


सद्यःसम्पन्नेषु राज्यसभा-निर्वाचनेषु भाजपा-दलं सर्वाधिकानि अष्टा-विंशतिम् आसनानि विजित्य बृहत्तम-
दलत्वेन प्रकाशमायातमस्ति। ऊन-षष्टि-सदस्यात्मिकायाः राज्यसभायाः गत-रात्रौ सम्पन्नेषु निर्णायक-निर्वाचनेषु
भारतीय-जनता-पार्टीति-दलेन संकलय्य अष्टाविंशतिः आसनानि विजितानि। एषु प्रवर्तमान-मासस्य पञ्चदशे दिनांके
निर्विरोधम् उद्घोषित-परिणामेषु त्रयस्त्रिंशद्-आसनेषु भाजपा-दलेन षोडश आसनानि विजितानि आसन्।

ततः अवशिष्टेषु षड्विंशतौ आसनेषु ह्यो द्वादश आसनानि दलेनैतेन पुनः समासादितानि। उत्तरप्रदेशस्य दशसु
आसनेषु भाजपा-दलेन नव आसनानि स्वायत्तीकृतानि। भाजपा-दल-नेत्रा अनिल-अग्रवालेन सर्वाधिकं महत्त्वाधायि
नवमम् आसनं बहुजन-समाज-पार्टाति-दलं पराजित्य अधिगतम्‌। गतरात्रौ परिणामोद्धोषणानन्तरम्‌ उत्तरप्रदेश-
मुख्यमन्त्रिणा योगि-आदित्यनाथेन भाजपा-दलस्य समर्थनाय सांसदाः धन्यवादैः सभाजितानि। अपरतः, प्रधानमन्त्री
श्रीनरेन्द्र-मोदी राज्यसभा-निर्वाचनेषु सकलानपि लब्ध-विजयान्‌ सांसदान्‌ वर्धापयन्‌ आशां प्राकाशयद्‌ यत्‌ सांसदाः
पृथक्-पृथक्-प्रदेशानां प्रतिनिध्यं राज्यसभायां सम्यक्-तया विधाय स्व-स्व-प्रदेशानाम् आशां परिपूरयिष्यन्ति।

भाजपा-संसदीयसमितिः

भाजपा-दलस्य संसदीया समितिः गतसायं नवदिल्ल्यां स्वीये मुख्य-कार्यालये अमिलत्। मन्त्रणोपवेशने प्रधानमन्त्री
श्रीनरेन्द्रमोदी भाजपाध्यक्षः अमित-शाहः, श्रीलालकृष्ण-आडवाणी, नैके वरिष्ठाः नेतारश्च समुपस्थिताः आसन्।
उपवेशने प्रधानमन्त्रिणा सबलं व्याहृतं यत् जनताभिः संपर्क- साधनाय नूतनतम-प्रविधीनां समुपयोगः
परमावश्यकोऽस्ति। प्रधानमन्त्रिणा प्रोक्तं यद् निर्वाचनेषु प्राप्तः-पराजयैः नैराश्यं भजमानानि विपक्षि-वृन्दानि तदीय-
प्रशासन-विषये मिथ्या-तथ्यानि दुष्प्रचारयितुं बद्ध-परिकराणि विद्यन्ते।

आतंकनिरोधिदलम्‌-बांग्लादेशिन:
आंतक-निरोधि-दलेन देशे अनुमतिपत्रं विना निवसन्तः अष्टौ बांग्लादेशिनो जनाः निगृहीताः सन्ति। सन्दर्भऽस्मिन् ह्यो
मुम्बय्यां विश्वस्त- सूत्रेभ्यः संकेतावाप्तेः समनन्तरम्‌ आतंक-निरोधि-दलस्य नागपाड़ा-एकांशेन अनेकेषु स्थलेषु सद्यो-
विहितेषु आकस्मिक-निरीक्षणेषु साफल्यमिदं समासादितम्‌।



                                                                        ॥ इति वार्ता: ॥


