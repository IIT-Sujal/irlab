संस्कृत-वार्ताः
दिनांकः 19-05-2018
प्रात: 06 : 55

मुख्य-वार्ता:

 प्रधानमन्त्री श्रीनरेन्द्र-मोदी अद्य लेह-क्षेत्रे श्रीनगर-लेह-राजमार्गे जोजिला-सुरङ्ग-निर्माणार्थं शिलान्यासं विधत्ते।

 कर्णाटक-विधानसभायाम् अद्य अपराह्णे चतुर्वादने येदियुरप्पा-प्रशासनस्य शक्ति-परीक्षणं भविष्यति।

 अमेरिकायाः टेक्सास्-नगर्यां गतदिने सैण्टा-फे-विद्यालये दुरापादिते गोलिका-वर्षणे न्यूनान्न्यूनाः दश जनाः मृत्युं

गताः।

प्रधानमन्त्री-जोजिला

प्रधानमन्त्री श्रीनरेन्द्र-मोदी अद्य लेह-क्षेत्रे श्रीनगर-लेह-राजमार्गे जोजिला-सुरङ्ग-निर्माणार्थं शिलान्यासं विधत्ते।
चतुर्दश-कीलोमीटर-दीर्घोऽयं सुरंगः न केवलं भारतस्य, अपि तु एशियायाः दीर्घतमः दिशाद्वय-गामी सुरंगो भविता। अनेन
सर्वेषु ऋतुषु जम्मू-कश्मीरस्य श्रीनगर-कर्गिल-लेह-क्षेत्राणि परस्परं सदा सम्पुक्तानि स्थास्यन्ति, यात्रा-काले च महल्लाघवं
सम्पादयिष्यते।

कर्णाटकम्-अधिवेशनम्

कर्णाटक-विधानसभायाम् अद्य अपराह्णे चतुर्वादने येदियुरप्पा-प्रशासनस्य शक्ति-परीक्षणं भविष्यति। एतच्च
गतदिवसे शीर्ष-न्यायालयेन समादिष्टम्। अत्रान्तरे, कर्णाटक-राज्यपालः श्रीवजूभाई-वाला अद्य पूर्वाह्ने एकादश-वादनात्
राज्य-विधानसभायाः आह्निकम् अधिवेशनम् आकारितवान्। अत्राधिवेशने सद्यो गृहीत-शपथं येदियुरप्पा-प्रशासनम् अद्य
सदन-पटले विश्वास-मतानि अवाप्तुं प्रयतिष्यते। राज्यपालेन भाजपा-नेता के.जी.बोपैया एतदधिवेशने तात्कालिकीम्
अध्यक्षतां निर्वोदुं नियोजितोऽस्ति। ततः पुर्व, गतदिवसे शौर्ष-न्यायालयेन येदियुरप्पा-प्रशासनं निर्दिष्टं यत्तत्‌ अद्यैवापराह्ले
विधानसभायाः पटले स्वीयं मत-बाहुल्यं संसाधयेत्। अत्रेदं ध्यातव्यमस्ति यद् अतः पूर्वं राज्यपालेन येदियुरप्पा-सन्नीतं
भाजपा-वृन्दं नूतन-प्रशासन-संरचनार्थम् आमन्त्रयता पञ्च-दिवसाभ्यन्तरे स्वीयं मत-बाहुल्यं साधयितुं निर्दिष्टमासीत्।

शीर्षन्यायालयः-कर्णाटकम्-कार्यवाह्यध्यक्षः

शीर्ष-न्यायालय: कर्णाटक-विधानसभायां भाजपा-विधायकस्य के.जी.बोपैया-वर्यस्य कार्यवाहि-अध्यक्षत्वेन
सद्यो विहितां नियुक्तिं विरुध्य कांग्रेस-धर्मनिरपेक्षजनतादलाभ्याम् उप-स्थापिताम् आपत्ति-याचिकाम् अद्य श्रोष्यति। मुख्य-
न्यायाधीशेन न्यायमूर्त्तिना दीपक-मिश्रेण प्रकरणमिदम् न्यायमूर्त्तेः ए.के.सिकरी-वर्यस्य अध्यक्षता-युतं त्रि-सदस्यात्मकं
न्याय-खण्डपीठं प्रति वाद-श्रवणार्थमग्रेसारितम्‌। सन्दर्भऽस्मिन्‌ वाद-श्रवणम्‌ अद्यापराज्ञे चतुर्वादने कर्णाटक-
विधानसभायाः पटले निर्धारितात्‌ भाजपा-शक्ते-परीक्षणात्‌ पूर्वम्‌, पूर्वाह्ने सार्ध-दश-वादने विधास्यते।

अमेरिका-टेक्सास्‌-गोलिकावर्षणम्‌
अमेरिकायाः टेक्सास्‌-नगर्यां गतदिने सैण्टा-फे-विद्यालये दुरापादिते गोलिका-वर्षणे न्यूनान्यूनाः दश जनाः मृत्यं
गताः। मृतकेषु एकोऽध्यापकः, नव छात्राश्च समाविशन्ति। एतान् व्यतिरिच्य दशान्ये छात्राः क्षताः अपि संवृत्ताः सूच्यन्ते।
अत्रेदं ध्यातव्यमस्ति यद् अमेरिकायां विद्यालय-प्रांगणेषु एतत्सप्ताह एव सेयं तृतीया सामूहिक-गोलिका-वर्षण-घटना
विद्यते। अमेरिकीय-राष्ट्रपतिना डानल्ड-ट्रम्पेण ह्यस्तनीं घटनामभिलक्ष्य महती चिन्ता व्यक्तीकृताऽस्ति।


                                                                                     ॥ इति वार्ताः ॥
