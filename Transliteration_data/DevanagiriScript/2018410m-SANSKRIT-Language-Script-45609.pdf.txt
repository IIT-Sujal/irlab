दिनांकः 10-04-2018
प्रात: 06:55
प्रवाचकोऽनुवादकश्च- परमानन्द-झाः
आशुलिपिकः - हरीश-भण्डारी

इयम्‌ आकाशवाणी
सम्प्रति वार्ताः श्रूयन्ताम्
प्रवाचकः - परमानन्द-झाः

मुख्य-वार्ताः

* प्रधानमन्त्री श्रीनरेन्द्रमोदी बिहारस्य पूर्व-चम्पारण-जनपदे मोतीहार्यां
समायोज्यमाने महात्म-गान्धिनः चम्पारण-सत्याग्रहस्य वर्ष-व्यापिनः शत-
वार्षिकोत्सवस्य ओपसंहारिके समारोहे भागं ग्रहीतुम् अद्य बिहारं प्रयाति।

 भारत-बांग्लादेशौ सिलिगुडी-पार्वतीपुरयोर्मध्ये तैलापूर्त्ति-प्रणाली-निर्माण-समेतान्
षट् सन्धीन् हस्ताक्षारैः प्रमाणितवन्तौ।

 अपि च,

* विंशति-प्रतिविंशति-क्षेप-चक्राणाम् आई.पी.एल्.क्रिकेट्-स्पर्धी-मालिकायां गतरात्रौ
हैदराबादे समायोजिते एक-पक्षायिते द्वन्द्वे सन्-राइजर्स-हैदराबाद-वृन्देन
राजस्थान-रायल्स-दलं नवभिः क्रीडकैः पराजितम्।

 प्रधानमन्त्री-बिहारः

प्रधानमन्त्री श्रीनरेन्द्रमोदी बिहारस्य पूर्व-चम्पारण-जनपदे मोतीहार्यां
समायोज्यमाने महात्म-गान्धिनः चम्पारण-सत्याग्रहस्य वर्ष-व्यापिनः शत-
वार्षिकोत्सवस्य औपसंहारिके समारोहे भागं ग्रहीतुम् अद्य बिहारं प्रयाति। सः
यात्रायामेतस्यां राज्ये पृथक्-पृथक्-स्थलेषु नैकासां विकास-परियोजनानां शुभारम्भम्
अपि विधास्यति। एतदतिरिच्य, सत्याग्रहात् स्वच्छताग्रहः इत्यभियानाऽन्तर्गतं
श्रीमोदी विंशति-सहस्रम् अग्रदूतान् प्रति स्वच्छता-प्रचाराय शपथमपि ग्राहयिष्यति।


भारत-बांग्लादेशौ

भारत-बांग्लादेशौ सिलिगुडी-पार्वतीपुरयोर्मध्ये तैलापूर्त्ति-प्रणाली-निर्माण-समेतान्
षट् सन्धीन् हस्ताक्षरैः प्रमाणितवन्तौ। एतदतिरिच्य, देश-द्वय-मध्ये तीस्ता-जल-
संविभाजनं, रोहिंग्या-शरणार्थि-संकटं चेति विषयद्वयमपि पक्षद्वयेन परिचर्चितम्।
बांग्लादेशस्य दिवस-त्रयात्मिकायां यात्रायां सम्प्रति ढाकां संप्राप्तो विदेश-सचिवः
विजय-गोखले तत्रत्य-समकक्षेण मन्त्रणाऽनन्तरं प्रसारिते संयुक्त-वक्तव्ये एतत्सर्वं
सन्धिजातं प्रकाशितवान्।

 

सीतारमणः-प्रक्षेप्यास्त्रम-प्रतिरक्षासहचारिगुल्माः

प्रतिरक्षा-मन्त्री निर्मला सीतारमणः विदेश-स्थान्‌ भारतीय-प्रतिरक्षा-सहचारि-
गुल्मान् समाह्वयत् यत्ते भारतं सैन्यायुध-सामग्रीणां प्रमुख-निर्मातृ-देशत्वेन
विकासयितुं स्वतः सक्रियां भूमिकां निर्वहेयुः। एभिर्गुल्मैः सार्धं गतदिवसे
नवदिल्ल्यामायोजिते इदम्प्रथमे विचारोपवेशने सीतारमणः अब्रवीत् यत् सम्प्रति
वियतनाम-प्रभृतयो नैके देशाः भारतात् पराध्वनिकं ब्रहमोस-प्रक्षेप्यास्त्रं क्रेतुं
समुत्सुकाः दृश्यन्ते।

 केन्द्रीयान्वीक्षणाभिकरणम्-नीरवमोदी

केन्द्रीयान्वीक्षणाऽभिकरणस्य मुम्बई-स्थेन विशिष्ट-न्यायालयेन पादोन-
त्रयोदश-सहस्र-कोटि-रूप्यकाणां पञ्जाब-नैशनल-बैंकीय-प्रवञ्चना-प्रकरणे मुख्यारोपिणो
नीरव-मोदिनो बैंक-लेखाऽधिग्रहणार्थ गतदिने अधिपत्रमेकं ब्रिटेन-प्रशासनाय
निर्गमितम्। अभिकरणेन न्यायालयस्य समक्षं स्पष्टीकृतं यद् ब्रिटेन-स्थं बारक्लेज-
बैंक सम्प्रति नीरव-मोदिना सार्धं स्वीय-सम्बन्धं समाप्य तत्र सर्व तदीय-संचित-राशिं
तस्मै प्रति-निवर्तयतुम्‌ इच्छति।


आई.पी.एल.

विंशति-प्रतिविंशति-क्षेप-चक्राणाम् आई.पी.एल्.क्रिकेट्-स्पर्धी-मालिकायां गतरात्रौ
हैदराबादे समायोजिते एक-पक्षायिते द्वन्द्वे सन्-राइजर्स-हैदराबाद-वृन्देन राजस्थान-
रॉयल्स-दलं नवभिः क्रीडकैः पराजितम्। स्पर्धायाः आद्य-पाल्यां राजस्थान-रॉयल्स-
वृन्देन प्रस्तुतं षड्-विंशत्यधिक-शत-धावनांकानां नाति-विशालं लक्ष्यं हैदराबाद-वृन्देन
अनायासमेव सार्ध-पञ्चदश-क्षेप-चक्रेषु समर्जितम्।

 

                                                          ।। इति वार्ताः ।।
