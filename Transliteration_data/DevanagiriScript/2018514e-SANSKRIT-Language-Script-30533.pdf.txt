
दिनांकः 14-05-2018
सायं - 06:10
मुख्य-वार्ता:

 कर्णाटके द्वाविंशत्युत्तर-द्विशतम् विधानसभासनेषु विहितनिर्वाचनाय
मतगणना श्वो भविता।

गतदिने समापतितैः प्रबल-झंझावातैः अतिवृष्ट्या च नवषष्टि-जनाः
मृत्युमुपगताः।

विंशति-प्रतिविंशति-क्षेपचक्राणाम्‌ आई.पी.एल्‌ क्रिकेट-
स्पर्धामालिकायाम्  अद्य किंग्स-एलेवन-पजाबदलं रायल-चैलेंजर्स-
बैंगलोरदलं सम्मुखीकरिष्यति।

 

कर्नाटके निर्वाचनम्‌

कर्णाटके द्वाविंशत्युत्तर-द्विशतम्‌ 
विहितनिर्वाचनाय मतगणना श्वो भविता। मध्याह्नं यावत् प्रारम्भिक
परिणामोद्घोषणाया: सम्भावना वर्तते। मुख्यनिर्वाचनाधिकारी संजीव-कुमारो
प्रावोचद्यत्‌ एतदर्थम्‌ अष्टत्रिंशत्-स्थलेषु त्र्यशीत्युत्तर-द्विशतं
मतगणनाकेन्द्राणि सुनिश्चितानि सन्ति। दुर्घटना नैव स्यादिति मनसि
निधाय मतगणनाकेन्द्रेषु दृढसुरक्षाप्रबन्धाः प्रकल्पिताः सन्ति।

 


गतदिने समापतितैः प्रबल-झंझावातैः अतिवृष्ट्या च नवषष्टि-जनाः
मृत्युमुपगताः। विभिन्नक्षेत्रेभ्यो प्राप्तसूचनानुसारं केवलम् उत्तरप्रदेशे एव
मृतकाणां संख्या समेध्य द्वादश संजाता। यद्यपि दुर्घटना प्रभावितराज्येषु
व्रणितानां संख्या पंचाशत् विद्यते।

 

अमरीका-उत्तर-कोरिया

अमरीकाया: विदेशमंत्री माइक-पोम्पियो अवादीत् यत् उत्तरकोरिया
यदि परमाणु-शस्त्रकार्यक्रमस्य पूर्णरूपेण समापनं करिष्यति चेत्‌
अमरीकादेशः तं प्रति प्रवर्तित-आर्थिकप्रतिबन्धानि अपाकरिष्यति।
वोशिंगटने वार्ताहरैः सह सम्भाषमाण: श्रीपोम्पियो अवादीत् यत् उत्तर-
कोरिया अमरीकायाः प्रस्तावं स्वीकरोति तर्हि वैयक्तिक-समवायानि विद्युत्
क्षेत्रे, कृषि-क्षेत्रे अन्येषु क्षेत्रेषु च निवेशयिष्यन्ति। स: आशां प्रकटितवान्
यत् राष्ट्रपतिः किम-जोंग-उन: जूनमासस्य द्वादश-दिनांके सिंगापुर
राष्ट्रपति: डोनॉल्ड-ट्रंपण सह सम्मेलनावधौ परमाणु-कार्यक्रमस्य समापन-
निर्णये साहमत्यं प्रकटयिष्यति।

उच्चतमन्यायालयः

केन्द्रेणाद्य कावेरीनद्याः जल-प्रबन्धनस्य निर्मिता योजना
उच्चतमन्यायालये प्रस्तुता। येन एतन्नदिजलावंटनं चतुर्षु राज्येषु
समानरूपेण स्यात्। न्यायाधीशानां खण्डपीठेन समाश्वासितं यत् प्रस्तुतैषां
योजनां सम्यग्निरीक्ष्यैवानुमोदनं मे षोडशदिनांके करिष्यति। अवधेयमस्ति
यत् उच्चतमन्यायालयेन फरवरी मासे कावेरीनद्याः जलावंटनविवादः
समाधातुं प्रबन्धन-योजनानिर्माणाय केन्द्रमादिष्टम् आसीत्।


उच्चतमन्यायालयः - कठुआ

उच्चतमन्यायालयः कठआ-दुष्कर्म-हत्या-प्रकरणे त्रि-साक्षिजनानां
याचिकायां बुधवासरे वादश्रवणं करिष्यति। याचिकायाम् आरोपमस्ति यत्
राज्यस्य आरक्षिबलानि तेषाम् प्रताडनं कुर्वन्ति। प्रधानन्यायाधीशः
दीपकमिश्र: न्यायाधीशः ए.एम.खानविलकर: न्यायाधीशः डी. वाई.
चंद्रचूडस्य खंडपीठम् साहिलशर्मा अन्यौ द्वौ जनानां याचिकायाः वादश्रवणे
अद्य सहमति प्रकटितवन्तः।

 

सीबीआई-पी.एन.बी

केन्द्रीयान्वीक्षण-विभागः अर्बुपति-आभूषण-विक्रेतायाः नीरवमोद्याः
एकादश-सहस्र-कोटि-रूप्यकाणां वित्तीय-प्रवंचना-प्रकरणे प्रथम-आरोपपत्रं
पंजीकृतवान्। अद्य मुम्बय्याः विशेष-न्यायालये आरोपपत्राणां पंजीकरणम्
अभवत्। आरोपपत्रे बैंकस्य अन्य-अधिकारिणाम् नामानि अपि सन्ति।


आईपीएल

विंशति-प्रतिविंशति-क्षेपचक्राणाम्‌ आई.पी.एत्‌ क्रिकेट-
स्पर्धामालिकायाम् अद्य किंग्स-एलेवन-पंजाबदलं रायल-चैलेंजर्स-बैंगलोरदलं
सम्मुखीकरिष्यति। स्पर्धेषा इन्दौरनगरे सायम् अष्टवादने प्रारप्स्यते।



                                                           || इति वार्ताः ॥।

 

 
