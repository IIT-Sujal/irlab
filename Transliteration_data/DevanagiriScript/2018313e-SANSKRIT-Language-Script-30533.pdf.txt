संस्कृतवार्ताः
दिनाकः- 13-03.2018
सायम्‌ - 06:10
 
 प्रधानमन्त्री नरेन्द्रमोदी अद्य नवदिल्ल्यां यक्ष्मामुक्त-भारताभियानं
प्रारब्धवान्‌।

७ जम्मू-कश्मीरे महत्त्वपूर्णघटनाक्रमे मुख्यमन्त्री महबूबा मुफ्ती राज्यस्य
वित्त-श्रम-वृत्तिमन्त्रिणं डॉ. हसीब-द्राबूं मन्त्रि-परिषदः निष्कासितवती।

छत्तीसगढे माओवादिभिः केन्द्रीय-आरक्षितारक्षिबलस्य बम-निष्क्रियकं
वाहनम्‌ आक्रमणे विध्वस्तम्‌ येन अष्टसुरक्षाकर्मिणो वीरगतिं प्राप्तवन्तः
चत्वारो च व्रणिता जाताः।

 इंडिगो इति अनर्घ-वैमानिक सेवा-प्रदात्रा सप्तचत्वारिंशत् विमान-सेवाः
निरस्तीकृताः।

प्रधानमन्त्री

प्रधानमन्त्री नरेन्द्रमोदी अद्य नवदिल्ल्यां यक्ष्मामुक्त-भारताभियानं
प्रारब्धवान्। द्विसहस्र-पञ्चविंशतितमं वर्षं यावत् देशे यक्ष्मा-मूलोत्पाटनस्य लक्ष्यं
निर्धारितमस्ति। अभियानस्य त्वरितप्रवर्तनार्थं प्रशासनेन प्रशासनेत्तर-संस्थानां
सहयोगः स्वीक्रियते। प्रधानमन्त्रिणा अभियानेन मुख्यमन्त्रिणोऽपि संयोजयितुं
समाकारिताः। श्रीमोदिना उक्तं यत् द्वि-सहस्र-त्रिंशत्तमं वर्ष यावत् सम्पूर्णे विश्वे
यक्ष्मा-मूलोत्पाटनस्य लक्ष्यं वर्तते। अतः पञ्चवर्षाणि पूर्व भारतात् अस्य समापनं
आवश्यकं वर्तते।

मुफ्ती

जम्मू-कश्मीरे महत्त्वपूर्णघटनाक्रमे मुख्यमन्त्री महबूबा मुफ्ती राज्यस्य
वित्त-श्रम-वृत्तिमन्त्रिणं डॉ. हसीब-द्राबूं मन्त्रि-परिषदः निष्कासितवती। पूर्व-मन्त्रिणा
नवदिल्याम्‌ एकस्मिन्‌ कार्यक्रमे कश्मीरसमस्या राजनैतिकी नास्ति अपितु
सामाजिकी वर्तते इति प्रोक्तमासीत्‌। वित्त-श्रम-वृत्यादि-विभागाना प्रभारः
मुख्यमन्त्रिणा सम्भालितोस्ति।

नक्सलवादिनः
छत्तीसगढे माओवादिभिः केन्द्रीय-आरक्षितारक्षिबलस्य बम-निष्क्रियक
वाहनम्‌ आक्रमणे विध्वस्तम्। येन अष्टसुरक्षाकर्मिणो वीरगतिं प्राप्तवन्तः,
चत्वारो च व्रणिता जाताः। घटनैषा सुकमाजनपदस्य किश्तारामनगर निकषा
वनेषु सञ्जाता।
संसद
अद्य सप्तमे दिनेऽपि संसदः सदनद्वयं विपक्षीणां कोलाहलकारणात् कार्य विनैव
स्थगितम्। प्रथमस्थगनानन्तरं लोकसभायाः पुनः कार्यारम्भे एव कांग्रेसदलनीत-
विपक्षि-सांसदाः घोषं कृत्वा सदनमध्यं प्रविष्टवन्तः। अध्यक्षा सुमित्रामहाजनः
सदनकार्यजातं स्थगनाय समादिष्टवती। राज्यसभायामपि कांग्रेसदलनीत-
विपक्षिसदस्यैः आन्ध्रप्रदेशाय विशेषस्थानप्रदानं समेत्य विभिन्न-विषयान्
अधिकृत्य सदनस्य कार्यजातं बाधितम्। अत्रान्तरे सभापतिना एम् वेंकैया
नायडुना कार्यजातम्‌ अग्रेसारयितुम्‌ अध्यर्थितं पुनरपि तत्र कार्यं न प्राचलत्।
सभापतिना समुदीरितं यत् सदने सांसदानाम् एतादृक्व्यवहारो स्वीकार्यो नास्ति।
एवं राज्यसभाऽपि श्वः यावत् स्थगिता जाता।

इंडिगो

इंडिगो इति अनर्घ-वैमानिक-सेवा-प्रदात्रा सप्तचत्वारिंशत्‌ विमान-सेवाः
निरस्तीकृताः। नागरिक-उड्डयन-महानिदेशालयेन मुख्ययन्त्रे समस्याकारणात्
अष्टविमानानाम् उड्डयनानुमतिः प्रत्याहृता आसीत्। गो एयर इत्यस्यापि
विमानत्रयं उड्डयनात् विरमितमस्ति।

राष्ट्रपतिः

मारिशसदेशस्य पूर्वप्रधानमन्त्री पाल बेरंगरः अद्य पोर्ट लुईनगरे तत्रागतं
राष्ट्रपतिं रामनाथकोविन्दम् अमिलत्। राष्ट्रपतिना विपक्षनेता लाक दुवालः
प्रधानन्यायाधीशः केशव-प्रसाद-माता-दीन संसदध्यक्षा शान्तिबाई हनुमानजी अपि
अमिलन्। एतैः नेतृभिः मारीशसदेशाय निरन्तर-सहयोगार्थ भारतं प्रति कृतज्ञता
विज्ञापिता।

पाकिस्तानम्
विना ज्ञानं भारत-सीम्नि प्रविष्टा महिला पाकिस्तानाय समर्पिताऽस्ति।
सीमा-सुरक्षा-बलस्य प्रवक्ता अवादीत् यत् षष्टिवर्षीया महिलैषा गत-शुक्रवासरे
अमृतसरं निकषा पुलमोरांयां भारतमभ्यागच्छत्।

अफगानिस्तानम्

अमेरिकी रक्षासचिवः जिम मैटिसः अद्य अफगानिस्तानस्याघोषित यात्रार्थं
काबुल-नगरं सम्प्राप्तः। तेनोक्तं यत् तालिबान्-गुल्मः सर्वकारेण वार्ता नेच्छेत्,
परं गुल्मे केचित् वार्तार्थं समुत्सुकाः सन्ति।

अमेरिका

अमेरिकया सञ्चेतितं यत् सीरिया-विषये संयुक्तराष्ट्र-सुरक्षापरिषदा किमपि
न क्रियते चेत्‌ अमेरिका स्वयमेवोपायान्‌ विधास्यति। वक्तव्यमिदं  संयुक्तराष्ट्रे
अमेरिकी-राजदूत्या निक्की हैली इत्यनया प्रदत्तम्‌।

                                                             ।। इति वार्ता: ।।
