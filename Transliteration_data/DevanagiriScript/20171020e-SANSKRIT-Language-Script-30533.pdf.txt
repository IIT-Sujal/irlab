संस्कृतवार्ता:

दिनांक:- 20.10.2017
सायम्‌ - 06:10

मुख्यवार्ता:

प्रधानमन्त्री श्रीनरेन्द्रमोदी उत्तराखण्ड-यात्रावसरे केदारनाथस्य
दर्शनपूजनमकरोत्‌ अनेन देशवासिनां सेवैव भगवतः पूजा प्रतिपादिता।

 प्रधानमन्त्रि-कार्यालयीयो राज्यमन्त्री जितेन्द्रसिहो न्यगदत्‌ यत्‌ अस्माकं
सुरक्षाभटाः जम्मूकश्मीरे सर्वसंकटेभ्यः अलम्।

  महान्यायाभिकर्त्ता रंजितकमार कुमारः वैयक्तिक-कारणैः पदत्यागं कृतवान्।

 दीपावली पर्वणोऽनन्तरं दिल्ल्यां वायुप्रदूषणं समेधितम्।

प्रधानमन्त्री-केदारनाथदर्शनम्

 

प्रधानमन्त्री श्रीनरेन्द्रमोदी अद्य उत्तराखण्डस्य यात्रावसरे केदारनाथमन्दिरे
शिवार्चनां कृतवान्। भगवतः शिवस्य पावनेऽस्मिन् धाम्नि पण्डितैः स्थानीयजनैश्च
प्रधानमन्त्रिणो भव्यं स्वागतं सम्पादितम्। मन्दिरमेतत् पीतपुष्पैः सविशेषं
सज्जीकृत्य अलंकृतमासीत्। प्रधानमन्त्रिणा श्रीमोदिना गर्भगृहे भगवतः केदारस्य
रूद्राभिषेकार्चनं कृतम्। तत्र हि मोदिना सह उत्तराखण्डस्य राज्यपाल-मुख्यमन्त्रिणौ
अपि सहभूतौ आस्ताम्। श्रीमोदिना नूतनकेदारपुर्य्याः पुनर्निर्माणार्थम् आधारशिलापि
स्थापिता। क्षेत्रमिदं त्रयोदशोत्तरद्वि-सहस्रतमे वर्षे अकस्मादेवागतेन मन्दाकिन्याः
जलौघेन विनष्टं गतमासीत्। युगपदेव प्रधानमन्त्रिणा आदि-शंकराचार्यस्य समाधि-
स्थलस्य पुना-रचनस्य, संग्रहालयस्यैकस्य चापि निर्माणस्य शिलान्यासो विहितः।
अस्मिन्नवसरे जनान् सम्बोधयन् प्रधानमन्त्री प्रत्यपादयत् यत्-नूतन-केदारपुर्याम्
पूजकेभ्य: तीर्थयात्रिभ्यश्च सर्वं सौविध्यमुपपादयिष्यते। प्रधानमन्त्रिणा भणितं यत्
केदारनाथस्य वास्तवी सेवा तु सपाद-शत-कोटि-जनता-जनार्दनस्यैव सेवा वर्तते।
श्रीमोदी न्यगदत् यत् केदारनाथस्य यात्रयानया तस्य देशसेवासंकल्पः अतोऽपि
सुदृढतां गतोऽस्ति। ध्यानास्पदं वर्तते यदियं यात्रा मोदिनो द्वितीया केदारदर्शन-
यात्रा वर्तते।

जितेन्द्रसिंहः

 

प्रधानमन्त्री कार्यालये राज्यमन्त्री जितेन्द्रसिंहः न्यगदत्‌ यत्‌ अस्माकं
सुरक्षाबलानि जम्मूकश्मीरे सर्वप्रकारकं संकटं सम्मुखीकर्तुं सुतरां समर्थयन्ति। अद्य
जम्मूकश्मीरे सम्भाषणावस्रे अमुनोक्तं यत्‌ सुरक्षाभटाः सीमापारतः जाजायमानस्य
अवैध-प्रवेश-प्रयासस्य विफलीकरणं सुष्ठुतया  कुर्वन्तो वर्तन्ते। अनेनैतदपि प्रोक्तं यत्‌
अस्मदीया: भटाः राज्ये आतंक-वादीयाक्रमणानां प्रतिकारेऽपि सविशेषं कर्यपरा:
वर्तन्ते।

रंजितकुमारः-त्यागपत्रम्


महान्यायाभिकर्ता रंजितकुमारः त्यागपत्रं प्रायच्छत्। असौ चतुर्दशोत्तर-द्वि-
सहस्रतमे वर्षे मोदिप्रशासनस्य आगमनानन्तरं महान्यायाभिकर्तृपदे विनियुक्तः
आसीत्‌। स्रातोभिः सूच्यते यदस्य पदत्याग: वैयक्तिककारणैरेव वर्तते।

नागा पिपुल्सफ्रन्ट-निर्वाचनायोगः

निर्वाचनायोगेन नागा-पिपुल्स-फ्रन्ट इति दलस्य गुल्म-द्वयमादिष्टं यत् तत्
मास-द्वयाभ्यन्तरे निर्वाचन-चिह्न-विवाद-विषयकं समाधानं कुर्युः। निर्वाचनायोगस्य
वरिष्ठसचिवेन के0 एफ0 विलफ्रेड इत्यमुना एन0 पी0 एफ0 दलस्य कुक्कुट
चिन्हस्य अधिकारिता विषये यथाशीघ्र-विवादशमनार्थं गुल्मद्वय-प्रमुखौ परामृष्टौ।

ह्यो दीपावली-पर्वणोऽनन्तरं दिल्लीवासिभिः अद्य प्रभाते धूमप्रदूषणस्य
सम्मुखीकरणं कृतम्। गतसायं-कालादेव प्रदूषण-नियन्त्रण-कक्षे रक्तवरणीय-चिह्नं
प्रदर्श्यते स्म। यद्धि वायोः गुणवत्तायां प्रदूषणं सूचयति।

गुजरात-नववर्षम्‌



गुजरत-राज्यमद्य-नूतनवर्षम्‌ आमानयति। जनाः परस्पर नूतनवर्षस्य
मांगलिकभावना: वितरन्तो वर्तन्ते। राज्यपालः ओ0 पी0 कोहली, मुख्यमन्त्री
विजयरूपाणी चापि अस्मिन्नवसरे जनेभ्यः शुभकामाः वितरितवन्तौ। अस्मिन्‌
अवसरे मन्दिरेषु जनैः सविशेषं पूजानुष्ठानानि  समनुष्ठीयन्ते।


तमिलनाडुप्रान्ते नागापट्टिनम्-जनपदस्य पोरायारक्षेत्रे अद्य एकस्य भवनस्य
पतनेन न्यूनातिन्यूनाः अष्टौ जनाः मृताः, त्रयश्च गम्भीर-रूपेण आहताः।
तमिलनाडुराज्य- परिवहन-निगमस्य इदं भवनं पंचषष्टिवर्षीयं पुरातनम् आसीत्।
आरक्षिणामनुसारेण  भवनस्य अधः सम्मर्दितेषु जनेषु निगमस्य बस-चालकाः,
संवाहकाश्च आसन्। ये कर्त्तव्यानन्तरं विश्रामं कुर्वन्तः आसन्।

रेल-समयसारणी

भारतीय-रेल-विभागेन शीघ्रमेव पंचशत-किलोमीटर-मितमार्गस्य यात्रा
होराद्वय्यामेव प्रपूरणार्थं नूतनं रेलयानं प्रारप्स्यते। तस्य नूतनसमयः
नवम्बरमासस्य समयसारण्यां प्रदर्शयिष्यते। पंचाशत् मेल-एक्सप्रेस रेलयानानि सुपर-
फास्ट सेवायां परिवर्तयिष्यन्ते।

पाकिस्तान आक्रमणम्‌

पाकिस्ताने आपीडग्रस्ते दक्षिणपश्चिमीय-बलुचिस्ताने दुरापादिते ग्रेनेड इति
हस्तगोलकविस्फोटे आहत्य अष्टत्रिंशज्जनाः आहताः। तत्र हि मस्तंग-ग्वादर-
जनपदयो: विस्फोटद्वयं दुरापादितम्। साम्प्रतं यावत् न केनापि आतंकिगुल्मेन
आक्रमणस्य अस्य दायित्वम् अभिस्वीकृतमस्ति।

आरक्षि-स्मृति-दिवसायोजनम्

श्वः अशेषेऽपि देशे आरक्षि-स्मृति-दिवसः आयोजयिष्यते। गृहमन्त्रिणा
राजनाथसिंहेन आरक्षि-स्मारक-प्रागणे वीरतां गतेभ्यः भटे्यः श्रद्धांजलिः प्रदास्यते।
ध्यानास्पदं वर्तते यत् ऊनषष्ट्युत्तर-एकोन-विंशति-शततमे वर्षे अक्टूबर मासस्य
एकविंशे दिनांके चीन-संलग्न-सीम्नि देशरक्षायां संलग्नाः दशारक्षिभटाः युगपदेव
वीरतां गताः आसन्‌, तेषामेव स्मृतौ दिवसोऽयं परिपाल्यते।

वाराणसी-मलजल-शोधन-संयन्त्रम्‌


प्रधानमन्त्रिणः नरेन्द्रमोदिनः संसदीय क्षेत्रे वाराणस्यां द्वे मलजल-शोधन-
संयंत्र प्रारप्स्येते। अनेन गंगा-जल-प्रटूषणं अल्पीभविष्यति।
