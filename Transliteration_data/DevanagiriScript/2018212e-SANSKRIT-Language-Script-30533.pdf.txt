संस्कृतवार्ता:

दिनांक:- 12-02.2018
 सायम्‌ - 06:10
अनुवादिका- सुषमा कुमारी 

आशुलिपिका - नवनीतकौर:
संस्कृत-वार्ताः
इयम् आकाशवाणी
सम्प्रति वार्ताः श्रूयन्ताम्

प्रवाचिका - सुषमा कुमारी

मुख्यवार्ताः

 
प्रधानमन्त्री नरेन्द्रमोदी भारतं वाणिज्याय एकः आकर्षकः देशः: इति प्रतिपादितवान्।

जम्मू-कश्मीरे श्रीनगरे करण-नगर-क्षेत्रे अद्य प्रत्यूषे आतंकिनां सुरक्षा बलानां च मध्ये
प्रवर्तमाने संघर्षे केन्द्रीयारक्षितारक्षिबलस्य आरक्षी वीरगतिं प्राप्तवान्। रक्षा-मन्त्री
निर्मला-सीतारमणः सुरक्षा-स्थितिम् अन्वीक्षितुम् अद्य जम्मू-कश्मीरं सम्प्राप्तवती।

 उच्चतम-न्यायालय: आत्म-रक्षार्थं शोपियान् गोलिका-चालन-प्रकरणे मेजर-आदित्यम्
अन्यान् सैनिकान् च विरुद्ध्य किमपि कार्याचरणं न कर्तुं जम्मू-कश्मीर-प्रशासनम्
समादिशत्‌।

प्रधानमन्त्री

प्रधानमन्त्री नरेन्द्रमोदी भारतं वाणिज्याय एकः आकर्षकः देश: इति प्रतिपादितवान्।
श्रीमोदी पश्चिमैशिया-खाति-देशानां यात्रायाः अन्तिमे दिने ओमानस्य राजधान्यां मस्कत-नगरे
सप्तति-वणिजां शिष्टमण्डलेन उपवेशने इदम् अकथयत्। विदेश-मन्त्रालयीय-प्रवक्त्रा
रवीशकुमारेण कथितं यत्‌ प्रधानमन्त्रिणा उपवेशने भारत-ओमनयोर्मध्ये विवर्धित-सहभागिता
प्रशंसिता।

करण-नगर

जम्मू-कश्मीरे श्रीनगरे करण-नगर-क्षेत्रे अद्य प्रत्यूषे आतंकिनां सुरक्षा बलानां च मध्ये
प्रवर्तमाने संघर्षे केन्द्रीयारक्षितारक्षिबलस्य आरक्षी वीरगतिं प्राप्तवान्। राज्यस्य आरक्षी च
गुरूतराहतः संजातः। वार्ताहरेण सूचितं यत् आतंकवादिनौ आरक्षि शिविरम् आक्रान्तुम् उद्यतौ
आस्तां, तदा आरक्षिणा द्वारदेशे एव गोलिकाः संचाल्य आतंकी मारितः। शिविरस्य पार्श्ववर्ति-
क्षेत्रेषु अन्वेषणे अन्येऽपि आतंकिनः संज्ञाताः, तदनु संघर्षः प्रारब्धः, यो सम्प्रत्यपि प्रचलति।

रक्षामन्त्री

रक्षा-मन्त्री निर्मला-सीतारमणः सुरक्षा-स्थितिम् अन्वीक्षितुम् अद्य जम्मू-कश्मीरं
सम्प्राप्तवती। राज्ये सैन्य-शिविरेषु आतंक्याक्रमणानि अनु रक्षा-मन्त्रिणः एषा यात्रा भवति।

उच्चतम-न्यायालयः

 
उच्चतम-न्यायालयः आत्म-रक्नार्थं शोपियान्‌ गोलिका-चालन-प्रकरणे मेजर-आदित्यम्‌
अन्यान्‌ सैनिकान्‌ च विरुद्धय किमपि कार्याचरणं न कर्तुं जम्मू-कश्मीर-प्रशासनम्‌ समादिशत्‌
प्रधान-न्यायाधीशस्य दीपक-मिश्रस्य अध्यक्षतायुतेन पीठेन प्रकरणे पंजीकृता-प्राथमिकी स्थगिता
अस्ति। पीठेन केन्द्र-जम्मू-कश्मीर-प्रशासनयोः द्वि-सप्ताहाभ्यन्तरे उत्तरं समाहूतम्।

वन्य-विवरणम्

देशस्य वन-क्षेत्रेषु अष्ट-सहस्र-वर्ग-किलोमीटरत: अधिका-वृद्धिः संजाताऽस्ति।
पंचदशोत्तर-द्विसहस्रतम-वर्षापेक्षया इयं वृद्धि: प्रतिशतमेका अधिका विद्यते। पर्यावरण मन्त्रिणा
डा. हर्षवर्धनेन नवदिल्ल्यामद्य वन-संबद्ध-भारतस्य स्थितेः गतवर्षस्य विवरणं प्रकाशितम्।

राष्ट्रिय-उत्पादकता-दिवसः

अद्य राष्ट्रिय-उत्पादकता दिवस: आमान्यते। अद्य प्रभृति फरवरी-अष्टादशीं यावत्
उत्पादकता-सप्ताहः परिपाल्यते। अद्य राष्ट्रिय-उत्पादकता-परिषदः षष्टितमा-वार्षिकी हीरक-
जयन्ती च वर्तते।

झारखण्ड:


झारखण्डे दुमका जनपदे वाहन-दुर्घटनायां अष्ट-जनाः मृताः, द्वौ चाहतौ संजातौ।
चालकस्य नियन्त्रण-नाशात् दुर्घटनेयं संवृत्ता।

शैत्यम्‌
उत्तरभारते बहुषु पर्वतीय-क्षेत्रेषु हिमपातो जातः। जम्मू-कश्मीरेऽद्य अतः जम्मु-श्रीनगर-
राष्ट्रिय-राजमार्गः अवरुद्धः। दृष्टेः न्यूनताकारणात् विमान-सेवाः अपि बाधिताः। पंजाब-
हरियाणा राज्ययोः अनेकेषु स्थलेषु वर्षाः भवन्ति। तापमानः अपचितः, शैत्यं वर्धितं च।
महाराष्ट्रे अपि अतिवर्षाभिः जन-जीवनमस्तव्यस्तं संजातमस्ति।

                                                         ।। इति वार्ताः ॥
