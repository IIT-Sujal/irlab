संस्कृतवार्ताः
दिनांक:- 08.05.2018
सायम्‌ - 06:10

मुख्यवार्ता:

° कर्नाटकविधानसभाया: कृते नैर्वाचनिक-प्रचारः चरमं भजते।

° प्रधानन्यायाधीशस्य टीपकमिश्रस्य विरोधे राज्यसभा-सभापति-द्वारा
महाभियोगप्रस्तावनिरसनं विरुद्ध्य याचिका उच्चतम~न्यायालयेन
प्रत्याख्याता।

० ऋतुविज्ञानविभागेनाद्य देशस्य उत्तरपूर्वदिग्भागयोः धूलिपूर्ण-झञ्झावातेन
समम् अतिवृष्टेः सञ्चेतना प्रसारितास्ति।

कर्नाटक-निर्वाचनम्

कर्नाटकेविधानसभानिर्वाचनप्रचारः चरमं भजते। त्रिदिवसानन्तरं विधानसभायाः
त्रयोविंशत्युत्तर-द्विशतमासनेषु मतदानानि अनुष्ठास्यन्ते। राज्ये प्रचाराभियाने
प्रधानमन्त्रिणा नरेन्द्रमोदिना कांग्रेसदलं विनिन्दितम्। तेन प्रोक्तं यत् दलमेतत्
समुदायान् हिसाचरणाय प्रोत्साहयति। प्रधानमन्त्री विजयपुरास्थले जनसभां
सम्बोधयति स्म। राज्ये भाजपेतिदलस्य विजयोऽपि अमुना समाश्वासिता। तत्रैव
कागरेसाध्यक्षेण राहुलगान्धिनाऽपि प्रधानमन्त्री आरोपितः यत्‌
वृत्यवसरोपलब्धिप्रदानस्य वचनं नैव पूरितम्। असौ बेंगलूरूनगरे समृद्ध-भारत-संस्थानम् समुद्घाटयति 
 स्म।

कांग्रेसदलम्

कांग्रेसदलस्य सांसदद्वयेन प्रधानन्यायाधीशं दीपकमिश्रं विरूद्ध्य उच्चतमन्यायालये
प्रस्तुता याचिका प्रत्याहतास्ति।अवधेयमस्ति यत्‌ अनया याचिकया
महाभियोगप्रस्तावस्य राज्यसभायाः सभापतिना एम.वेंकैया नायडुना निरसनं
समाहूतम्‌ आसीत्‌ । याचिका-कर्तृभ्यां शीर्षन्यायालयस्य पञ्चन्यायाधीशानां
संविधानपीठसमक्षं सूचिबद्धकरणे प्रश्नः कृतः आसीत्। प्रायः होरा-पर्यन्तं वादश्रवणे
याचिकैषा प्रत्याख्याता।

ऋतुविज्ञानविभाग:

ऋतुविज्ञानविभागेन देशस्य उत्तरे पूर्वे च स्थितेषु राज्येषु अद्य झंझावात-वृष्टि-
करकापातानां सञ्चेतना प्रसारितास्ति। हिमपातकारणात् केदारनाथयात्रा
अनिश्चितकालाय स्थगिता। जम्मू-कश्मीर-हिमाचतप्रदेशोत्तराखण्ड-हरियाणा-
राजस्थान-दिल्ली-चण्डीगढ्-पश्चिमोत्तरप्रदेश-सिक्किम-पश्चिमबंगालराज्येषु धूलिपूर्ण-
झंझावातेन समं वृष्टेः अनुमानं कृतम्। सञ्चेतनां निध्याय दिल्लीप्रशासनेन
द्वितीयपर्यायविद्यालयेषु अद्य अवकाशः घोषितः प्रभावितराज्येषु प्रशासनेन
सुरक्षोपायाः कल्पिताः सन्ति।

 

कावेरी-जलविवादः

उच्चतमन्यायालयेन केन्द्रीयजलसंसाधनमन्त्रालयस्य सचिवः मे चतुर्दश्यां न्यायालये
प्रस्तोतुमादिष्टः। सहैव सचिवं तमिलनाडु-कर्णाटक-सहित-चतुर्षु राज्येषु कावेरी-
जलावण्टनसम्बद्धयोजनामालक्ष्य कृतकार्यं प्रस्तोतुमपि निर्दिष्टवान्। ध्यानास्पदं
विद्यते यत्‌ न्यायालयेन जलविवादः समाधातुं कावेरी नद्याः जलप्रबन्धन-मण्डलस्य
स्थापनाय केन्द्रं निर्दिष्टमासीत्‌।

 

उपराष्ट्रपति:

उपराष्ट्रपति: एम.वेंकैया नायडु: गतरात्रौ ग्वाटेमालायां निवसतः भारतीय-समुदायान्‌
सम्बोधितवान्। तेन विदेशेषु निवसतां भारतीयानाम्‌ योगदानं महत्त्वाधायि
प्रतिपादितम्। अत्रान्तरे श्रीनायडुना समाजेषु शान्तिः समग्रता, अस्तित्वेन समं
सम्मिलितविकासः इति विश्वं प्रति भारतस्य सन्देशः अभिव्यक्तः।

सुषमास्वराजः
विदेशमन्त्री सुषमास्वराजः अद्य नवदिल्ल्यां शंघाई-सहयोग-संघटनस्य महासचिवं
राशिद-अलीगोफवर्यम्‌ अमितत्‌। विदेशमन्त्रालयस्य प्रवक्त्रा ट्वीट्सन्देशे प्रोक्तं यत्‌
भारतं गतवर्षस्य जूनमासे एतत्संघटनस्य पूर्णसदस्यताम्‌ अप्राप्नोत्‌। भारतं संघटनं
सशक्तं प्रभाविक्षेत्रीयमञ्चत्वेन विनिर्मातुं सर्वसम्भवप्रयासान् करिष्यति।

                                                             ।। इति वार्ताः ।।
