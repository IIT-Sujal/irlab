संस्कृत-वार्ताः

दिनांकः - 31-05-2018
प्रातः - 06 : 55

प्रवाचकोऽनुवादकश्च - परमानन्द-झाः

आशुलिपिका - मधुप्रभा

इयम्‌ आकाशवाणी
सम्प्रति वार्ताः श्रूयन्ताम्

प्रवाचकः - परमानन्द-झाः

मुख्य-वार्ताः

* प्रधानमन्त्री श्रीनरेद्र-मोदी स्वीय-पञ्चदिवसीय-देशत्रय-यात्रायाः द्वितीयस्मिन् चरणे अद्य
मलयेशियां, सिंगापुरं च प्रयाति।

 

 चतुर्णां लोकसभासनानां, दशानां विधानसभासनानां च उप-निर्वाचनार्थं मत-गणना:
अद्यायोज्यन्ते।
 केन्द्रं वस्तु-सेवा-कर-सन्दर्भे प्रत्यावर्तनाऽभिघोषान् निक्षेप्तुम् अद्य- प्रभृति द्वितीयं कर-
प्रत्यावर्तनाऽभियानं समारभते।
 
 अपिच,

फ्रेंच-ओपन्‌-टेनिस्‌-प्रतिस्पर्धा-शुंखलायां पुरुष-युगल-वर्गे भारतस्य यूकीभाम्बरी-
दिविजशरणौ द्वितीय-चक्रं प्रविष्टौ।

प्रधानमन्त्री-सिंगापुरम्

प्रधानमन्त्री श्रीनरेद्र-मोदी स्वीय-पञ्चदिवसीय-देशत्रय-यात्रायाः द्वितीयस्मिन् चरणे अद्य
मलयेशियां प्रयाति। सः तत्र स्वल्पावधिके विरामे तत्रत्यं नव-निर्वाचितं प्रधानमन्त्रिणं
डा.महाथिर-मोहमदं वर्धापयिष्यति। ततः श्रीमोदी सिंगापुरं संप्राप्स्यति। सिंगापुरे उद्योगि-
समवायैः समं सम्भाषण-क्रमे एशिया-प्रशान्तमहासागर-क्षेत्रे प्रतिरक्षां, सामुद्रिक-सुरक्षां
चातिरिच्य सः देशद्वय-मध्ये व्यापार-सन्धीनां संवर्धनमधिकृत्यापि सविस्तरं
मन्त्रणामाचरिष्यति।

उपनिर्वाचनानि-मतगणना:

चतुर्णां लोकसभासनानां, दशानां विधानसभासनानां च उप-निर्वाचनार्थं सद्यः सम्पन्नैः
सकलैः मतदानैः, पुनर्मतदानैश्च सम्बद्धाः मत-गणनाः अद्यायोज्यन्ते। एषाम्‌ उप-निर्वाचनानां
कृते मत-दानानि सोमवासरे, केषुचिन्मतदान-केन्द्रेषु पुनर्मतदानानि च ह्यो बुधवासरे
समायोजितानि आसन्।

प्रशासनम्‌-वस्तुसेवाकरः
केन्द्रं वस्तु-सेवा-कर-सन्दर्भे प्रत्यावर्तनाऽभिघोषान्‌ निक्षेप्तुम्‌ अद्य- प्रभृति द्वितीयं कर-
प्रत्यावर्तनाभियानं  समारभते। एतच्चाभियानं जून- मासस्य चतुर्दशं दिनांकं यावद्‌
अनुवर्तिष्यते वित्त-मन्त्रालयेन स्पष्टीकृतं न एतस्मिन्‌  सर्वविधानां  प्रत्त्यार्वनाभिघोष
पत्राणां निक्षेपं विधातुं चेष्टिष्यते।

आयुषमन्त्रालयः - योगदिवस :


चतुर्थः अन्ताराष्ट्रिय-योगदिवस: एतन्मासस्य एक-र्विंशे दिनांके उत्तराखण्डस्य
राजधान्यां देहरादून-नगर्यां समायोजयिष्यते। सन्दर्भेऽस्मिन् ह्यो नवदिल्ल्यां वार्ताहरान्
सम्बोधयन् आयुष-मन्त्रालयीय: सचिवः: वैद्य-राजेश-कोटेचा समसूचयत् यद् अवसरेऽस्मिन्
देहरादूने सामूहिकं सुमहद् योगासन-प्रदर्शनं समायोजयिष्यते, तत्र च प्रधानमन्त्री श्रीनरेन्द्र-मोदी
अपि समुपस्थितो भविष्यति।

भारतम्‌-विश्वव्यापारसंघटनम्‌


आयुर्वेद-योग-प्राकृतिकचिकित्सादि-शास्त्र-सम्बद्धानां प्राच्य- भारतीय-पारम्परिक-ज्ञान-
राशीनां चौर्यं वारयितुं भारतेन विश्व-व्यापार-संघटने गंभीरः विमर्शः समारब्धोऽस्ति।
वाणिज्य-विभागीयः संयुक्त-सचिवः सुधांशु-पाण्डयः गतदिने नवदिल्ल्यां वार्ताहरान्‌ व्यज्ञापयत्‌
मन्त्रालयेनैतेन देशस्य बौद्धिक-सम्पदाधिकाराणां व्यापार-सम्बद्धान् पक्षान् अधिकृत्य
स्विट्जरलैण्डे जिनेवा-नगर्या जूनमासस्य-सप्तम-अष्टम-दिनांकयो: द्वि-दिवसीया वैश्विक-
विमर्श-गोष्ठी समायोज्यमानाऽस्ति।

फ्रेंच ओपन टेनिस्‌

फ्रेंच-ओपन-टेनिस-प्रतिस्पर्धा-शृंखलायां पुरुष-युगल-वर्गे भारतस्य यूकीभाम्बरी-
दिविजशरणौ द्वितीय-चक्रं प्रविष्टौ। ह्यः पेरिसे समायोजिते स्पर्धायाः प्रथमे चक्रे एतत्क्रीडक-
युगलेन पूरवराजा-फैब्रिसमार्टिनयोः भारत-फ्रांस-देशीयं युगलं पराजितम्।



                                                                          इति वार्ताः ॥
