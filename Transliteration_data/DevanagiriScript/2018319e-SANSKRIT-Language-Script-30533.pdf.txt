दिनांकः 19-03-2018
साय - 06:10

मुख्यवार्ताः

लोकसभायाम्‌ अविश्वासप्रस्तावस्य चर्चायै प्रशासनेन विपक्षस्य
सहयोगोऽध्यर्थितः। अद्यापि विपक्षस्य कोलाहलकारणात्‌ संसत्‌
स्थगिता।

राष्ट्रियजनतादलप्रमुखः लालूप्रसादः पशुखाद्यप्रवचनायाः चतुर्थ
प्रकरणे दोषी प्रमाणितः।

राष्ट्रपती रामनाथकोविन्दो न्यगदत् यत् नवाचारैः जलवायु-समस्याः
संक्रामकरोगांश्च समाधातुं शक्ष्यन्ते।

विश्व-वाणिज्य-संघटनस्य मन्त्रिस्तरीयमुपवेशनम् अद्य नवदिल्ल्यां
समारब्धम्‌।


संसदः कार्यजातम् अद्य तृतीये सप्ताहे एकादशे दिवसेऽपि विपक्षस्य
तुमुलकोलाहलकारणात् बाधितम्। राज्यसभा पटले-कर्गद-स्थापनानन्तरं
पूर्णदिवसावधये राज्यसभा स्थगिता। लोकसभा तु प्रथमं मध्याह्नं यावत्
स्थगिता जाता । स्थगनानन्तरं लोकसभायाः उपवेशनं यदा पुन: आरब्धं
तदैव टी.आर.एस., ऑल इण्डिया अन्ना डी.एम.के. दल सदस्याः
निजाभियाचनानां समर्थने घोषोच्चारपूर्वक मध्येसदनं सम्प्राप्ताः ।
कोलाहलस्य कारणेन गृहमन्त्रिणा राजनाथसिंहेन प्रोक्तं यत् प्रशसनं
तेलुगूदेशम, वाई.एस.आर.कांग्रेस-दलद्वयेन प्रस्ताविते अविश्वास-प्रस्तावे
चर्चायै प्रस्तुतमस्ति। अध्यक्षया सुमित्रामहाजनवर्यया अविश्वासप्रस्तावे
परिचर्चार्थ विपक्षिसदस्याः शान्तिसन्धारणाय अध्यर्थिताः परं ते नैव
शान्ताः। कांग्रेस-वामदल-तृणमूलकांग्रेस-राजद-समाजवादी पार्टीति दलानि
समेत्य भूरि दलैः प्रस्तावे परिचर्चा-विधानं समर्थितम् परन्तु कोलाहलपराः
अपरे सदस्या: नैव सहमता: जाताः। येन सुमित्रामहाजनवर्यया सदनस्य
कार्यजातं पूर्णदिवसावधये स्थगितम्।

लालू-दोषी

रांचीस्थ-विशिष्ट-सी.बी.आई.न्यायालयेन राष्ट्रियजनतादल प्रमुखं
बिहारस्य  पूर्वमुख्यमन्त्रिणं लालूप्रसाद  समेत्य अष्टादशान्ये जनाः
पशुखाद्यप्रवंचना-सम्बद्धे चतुर्थे प्रकरणे दोषिणः प्रतिपादिताः। एषः
निर्णयः त्रिकोट्यधिकरूप्यकाणां दुम्का कोषागाराद् अवैध-निष्कासन प्रकरणे
प्रदत्तोऽस्ति। न्यायालयेन राज्यस्य अपरः पूर्वं मुख्यमन्त्री जगन्नाथमिश्नः,
एकादशान्ये जनाश्च निर्दोषाः प्रतिपादिताः। दण्ड-विषयको वादः
वृहस्पतिवासरे श्रावयिष्यते।

राष्ट्रपतिना रामनाथकोविन्देन प्रोक्तं यन्नवाचारैः भारते समुचितं
सहयोगात्मकं समाजं विनिर्मातुं शक्यते। राष्ट्रपतिभवने समायोजिते
नवाचार-उद्यमिता-महोत्सवेऽद्य राष्ट्रपतिः प्रावोचत् यन्नवाचारैः
जलवायुपरिवर्तन-समस्याः संक्रामकरोगांश्चापि समाधातुं शक्यते। अत्रावसरे
श्रीकोविन्देन गांधीवादि-युवा-प्रौद्योगिकि-नवाचार-पुरस्काराः अपि वितरिताः।

विश्ववाणिज्यसंघोपवेशनम्‌

विश्व-वाणिज्य-संघटनस्य द्वि-दिवसीयम् मन्त्रिस्तरीयम्
अनौपचारिकमुपवेशनमद्य नवदिल्ल्यां समारब्धम्। उपवेशनेऽस्मिन्‌
पंचाशद् देशानां प्रतिनिधयः भागं वहन्ति। अस्माकं वार्ताहरो सूचयति यत्
संघटनस्य विवाद-समाधान-संस्था कतिपय-समस्याः सम्मुखीकुरूते।
तदवलम्ब्य राजनीतिक-मार्गदर्शनार्थ सहमत्यार्थं च उपवेशने चर्चिष्यते।

उच्चन्यायालयः -हेरल्ड

दिल्ल्युच्च-न्यायालयेन यंग इण्डियन निजी समवायस्य ऊन-
पंचाशदधिक-द्वि-अर्बुद-रूप्यकतोऽप्यधिके आयकर-प्रकरणे
दशकोटिरूप्यकाणि निक्षेप्तुमादेशः प्रदत्तोऽस्ति। अस्मिन्‌ समवाये
कांग्रेसदलाध्यक्ष: राहुलगांधी, श्रीमती सोनिया गाधी च प्रमुखांशधनधारकौ
वर्तेते।

भारत-फ्रांस - युद्धाभ्यास: 

भारत-फ्रांस-देशयो: नौसेनयो: वरूणाख्य: युद्धाभ्यास: गोवाराज्ये
मोर्मुगांव पोत-पत्तने अद्य समारब्धः।  फ्रांसदेशीय: अन्तःसागरीयो
युद्धपोतः, भारतीयः आई.एन.एस.मुम्बई, त्रिकाण्ड युद्धपोतः स्व-स्व-
उदग्रविमानैः सम्भूय युद्धाभ्यासे सम्मिलिताः सन्ति। युद्धाभ्यासोऽयं
शनिवासरे सम्पन्नतामेष्यति।

बांग्लादेश: -जिया

बाग्लादेशस्य सर्वोच्चन्यायालयेन पूर्वप्रधानमन्त्रिणे विपक्षि-दलस्य
बी.एन.पी.इत्यस्य प्रमुखायै खालिदा जियायै भष्टाचारप्रकरणे
प्रतिभूतिप्रदानस्य उच्चन्यायालयस्यादेशः अवरोधितः। पी.टी.आई.इति
वार्ताभिकरणानुसारेण न्यायालयस्य पूर्णपीठेन इदमादिष्ट यत्‌ मई अष्टमीं
यावत्‌ खालिदा जियायै प्रतिभूतिः नैव प्रदेया इति।

यौगौत्सवः

जून् एकविंशत्याम्‌ अन्ताराष्टरीय-योग-दिवसात्‌ पूर्वम्‌ आयुष
मन्त्रालयेन बुधवासरे त्रिदिवसीय: योगोत्सव: आयोज्यते। अस्योददेश्यं
वैज्ञानिक-अध्ययनाधृतस्य पारम्परिक-योगस्य संवर्धनमस्ति।



                                                 || इति वार्ताः ॥।
