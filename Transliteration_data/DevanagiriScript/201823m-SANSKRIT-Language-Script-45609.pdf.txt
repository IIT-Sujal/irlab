ह
३ वार्ता:
दिनाकः 03-02-2018
प्रातः 06:55

प्रवाचकोऽनुवादकश्च - परमानन्द-आाः
आशुपिलिकः - राजेश-पाण्डेयः

इयम्‌ आकाशवाणी
सम्प्रति वार्ताः श्रूयन्ताम्
प्रवाचकः - परमानन्द-झाः

मुख्य-वार्ताः
प्रधानमन्त्री श्रीनरेन्द्र-मोदी अद्य गुवाहाट्याम् 'असमाल्लाभः” इति
शीर्षकं वैश्विक-निवेशक-सम्मेलनं समुद्-घाटयति।
भारतीय-भूम्यन्तर्जलमार्ग-प्राधिकरणं विश्वबैंकेन समं वाराणसीतो
हल्दिया-पर्यन्तं जलमार्ग-विकास-परियोजना-सम्बन्धि सन्धिपत्रं
हस्ताक्षरैः प्रामाणयत् ।
जम्मू-कश्मीरन्धि- मुख्यमन्त्री महबूबा मुफ्ती कश्मीरे सशस्त्र-
सैन्यबल-विशेषाऽधिकाराऽधिनियमस्य पुनः प्रवर्तनावश्यकतां
प्रत्याख्यातवती।
अपि च,
इण्डिया-ओपन्-बैडमिण्टन्-स्पर्धासु महिलैकल-वर्गे पी.वी.सिन्धुः
उपान्त्य-चक्रं प्राविशत्।

प्रधानमन्त्री-असमसमेलनम्‌

प्रधानमन्त्री श्रीनरेन्द्र-मोदी अद्य गुवाहाट्याम्‌ “असमाल्लाभः' इति
शीर्षकं वैश्विक-निवेशक-सम्मेलनं समुद्‌-घाटयति। दिवस-द्वयात्मके
एतस्मिन्‌ संमेलने वैदिशिकान्‌ गृह्यांश्च निवेशकान् प्रति असमप्रदेशे
निर्माण-क्षेत्रावसराः, भौगोलिक-रणनैतिक-लाभाश्च सविस्तरं
प्रकाशयिष्यन्ते। एतत् सम्मेलनस्य मुख्यमुद्देश्यम्‌ असमप्रदेशस्य
आसियान-देशान्‌ प्रति राजमार्गत्वेन प्रतिष्ठापनं विद्यते। संमेलनमिद
राज्यप्रशासनेन, फिक्की- इति ओद्योगिक-प्रतिष्ठानेन च संभूय
समायोजितमस्ति ।

महबूबा-सैन्यम्‌

जम्मू-कश्मीर-मुख्यमन्त्री महबूबा-मुफ्ती कश्मीरे विकटां सुरक्षा-स्थितिम्
अभिलक्ष्य सशस्त्र-सैन्यबल-विशेषाऽधिकाराऽधिनियमस्य पुनः
प्रवर्तनाऽऽवश्यकतां प्रत्याख्यातवती, प्रोक्तवती च यद् भारतीय-सैन्यं
जगति सर्वाधिकम् अनुशासित-बलं विराजते। तया स्पष्टीकृतं यत्
उपत्यकायां सैन्य-संख्यायां वृद्धिः सुरक्षा-संकटमभिलक्ष्य विहिताऽस्ति,
अपि च, भूयोऽप्यावश्यकतायां सत्यां भूयांसि सैन्यानि तत्र समाकारयितुं
शक्यन्ते।

विश्वबैंकम्-भारतीयभूम्यन्तर्जलमार्गप्राधिकरणम्
भारतीय-भूम्यन्तर्-जलमार्ग-प्राधिकरणं वाराणसीतो हल्दिया-पर्यन्तं
प्रथमे राष्ट्रियजलमार्गे नौ-संचालनं प्रवर्धयितुं विश्वबैंकेन समं
जलमार्गविकास-परियोजना-सम्बन्धि सन्धि-पत्रं हस्ताक्षरैः प्रामाणयत्।
पोतपरिवहन-मन्त्रालयात् प्रसारिते वक्तव्ये प्रोक्तं यदितः प्राक् केन्द्रीय-
मन्त्रिमण्डलेन उक्त-परियोजनायाः कृते स्वीयानुमोदनं विहितम्‌ आसीत्‌।

अमेरिका-हिज्बुल्ला-प्रतिबन्धाः

अमेरिकीय-प्रशासनेन हिज्बुल्लेति-उग्रवादि-गुल्मस्य वित्त-साहाय्य-
कारिणा अधम-तबाजेत्यनेन तथोक्त-तया सम्बद्धान्‌ षड़्‌ जनान्‌, सप्त
व्यापाराश्च विरुध्य प्रतिबन्धः समारोपितोऽस्ति। ह्वाइट-हाउसेन
स्पष्टीकृतं यद् लेबनानीयो व्यापारी अधम-तबाजा आतंकिनां
साहाय्यकारिषु अन्यतमो धनिकः, तस्य संपृक्तयश्च मध्यपूर्वम्,
अफ्रीकां च यावत् प्रसृताः विद्यन्ते।

इण्डिया-ओपन्-बैडमिण्टन्-स्पर्धासु ह्यो नवदिल्ल्यामायोजिते महिलैकल-
वर्गीये प्रागुपान्त्य-चके भारतीया बैडमिण्टन्-तारका पी.वी.सिन्धुः स्पेन-
देशीयां क्रीडिकां बीट्रिज्कोराल्सं पराजित्य शृंखलायाः उपान्त्य-चक्रे प्रवेशं
लब्धवती। सम्प्रति चक्रेऽस्मिन् सिन्धोः सांमुख्यं थाइलैण्ड-देशीय-
क्रीडिकया राचानोक-इन्तानोन्‌- इत्यनया सार्ध भविष्यति।

 

                                   ।। इति वार्ताः ।।
