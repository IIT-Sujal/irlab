संस्कृतवार्ता :
दिनांकः -25-10-2017

प्रात:- 06.55

मुख्य-वार्ताः वार्ताः

आगामिषु पञ्चसु वर्षेषु सप्त-लक्ष-कोटि-रूप्यकाणां व्ययेन देशे सप्त-सप्तत्यधिक-
षट्शतोत्तर-त्र्यशीति-सहस्र-किलीमीटर-मितान् राजमार्गान् विनिर्मातुं केन्द्रेण
काचिन्महती  परियोजना अनुमोदिता 

  अमेरिकीयो विदेश-मन्त्री रेक्स्‌ टिलर्सन्‌ भारतस्य त्रि-दिवसीयां यात्रामुहिश्य गत-
रात्रौ नवदिल्लीं सम्प्राप्तः।

 सप्तदश-पर्यन्त-वर्षीयाणां फीफा-विश्व-चषकीय-पाद-कन्दुक-क्रीडा-शृंखलायाम्‌
अद्य उपान्त्यं द्वन्द्व-द्वयं समायोज्यते ।

भारतमाला

आगामिषु पञ्चसु वर्षेषु सप्त-लक्ष-कोटि-रूप्यकाणां व्ययेन देशे सप्त-सप्तत्यधिक-
षट्शतोत्तर-त्र्यशीति-सहस्र-किलीमीटर-मितान् राजमार्गान् विनिर्मातुं केन्द्रेण काचिन्महती
परियोजना अनुमोदिताऽस्ति। अस्यामेव बृहत्परियोजनायां प्रशासनस्य सार्ध-पञ्च-लक्ष-कोटि-
रूप्यकाणां भारतमाला नाम सीमा-क्षेत्रीय-सम्पर्क-संवर्धिनी महत्त्वाकांक्षिणी परियोजनाऽपि
समाविष्टा विद्यते। अनया परियोजनया सपाद-चुतर्दश-कोटि-प्रायाः वृत्ति-दिवसाः वृत्ति-
विहीनेभ्यो जनेभ्यो जनयिष्यन्ते। ह्यः केन्द्रीय-मन्त्रि-परिषदः मन्त्रणोपवेशनाद् अनन्तरं
वार्ताहरान् सम्बोधयन् वित्तमन्त्री अरुण-जेटली अब्रवीत् यत् प्रशासनेन वृति-सर्जनाय, अर्थ-
व्यवस्थायै गति-प्रदानाय च निरन्तरं प्रयत्यते।

टिलर्सन्-भारतम्


अमेरिकीयो विदेश-मन्त्री रेक्स्-टिलर्सन् भारतस्य त्रि-दिवसीयां यात्रामुद्दिश्य गत-
रात्रौ नवदिल्लीं सम्प्राप्तः। सः अद्य विदेश-मन्त्रिणं सुषमा-स्वराजं साक्षात्कृत्य पारस्परिक-
हित-विषयेषु विस्तृतां चर्चामाचरिष्यति। चर्चाऽनन्तरम् उभावपि नेतारौ प्रायशो वार्ताहरान्
सम्बोधयिष्यतः। विगते दिवस-द्वये अफगानिस्तान-पाकिस्तानयोर्यात्रां सम्पाद्य सम्प्रति
भारतं प्रति प्राप्तोऽयं टिलर्सन् अद्य प्रधानमन्त्रिणं श्रीनरेन्द्र मोदिनम् अपि मेलिष्यति।

भारत-म्यांमारौ

भारत-म्यांमारयोः क्षेत्रीय-सीमा-समितेः पञ्च-दिवसात्मिका मन््रणा-गोष्ठी अद्य
मणिपुरे इम्फाल्‌-नगर्यां समारभते। द्वि-वार्षिक्याम्‌ एतस्याम्‌ एकादश्यां गोष्ठ्याम्‌ उभावपि
पक्षौ महत्वाधायि-विषयान्‌ अधिकृत्य विचारणामनुष्ठास्यतः।

फीफा

 

सप्तदश-पर्यन्त-वर्षीयाणां फीफा-विश्व-चषकीय-पाद-कन्दुक-क्रीडा-शृंखलायाम्‌
अद्यायोज्यमाने उपान्त्ये द्वन्द्व-द्वये कोलकातायां ब्राजीलम् इंग्लैण्डेन, नवी-मुम्बय्यां स्पेनं
माल्या च सार्धं स्पर्धिष्येते।

क्रिकेट

 

अपरतः क्रिकेट्‌-जगति, भारत-न्यूजीवैण्डयोर्मध्ये द्वितीया एकदिवसीया क्रिकेट्‌-स्पर्धा
अद्य पुणे-नगरे समायोज्यते। स्पर्धा अपराह्ने सार्धैक-वादने समारप्स्यते। आद्ये मुम्बई-द्वन्दे
प्रतिपक्षि-वृन्दाल्लब्ध-पराजयेन भारतीय-दलेन शृंखलायां विजयाशां संधारयितुम्‌ अद्यतनी
स्पर्धा अवश्य-जेतव्या विद्यते।

                                                                       इति वार्ता:
