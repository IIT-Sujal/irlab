दिनांकः 06-02-2018
प्रात: 06:55
प्रवाचकोऽनुवादकश्च - परमानन्द-झाः
आशुलिषिकः - हरीश-भण्डारी

इयम् आकाशवाणी
सम्प्रति वार्ताः श्रूयन्ताम्
प्रवाचकः - परमानन्द-झाः

मुख्य-वार्ताः

* मालदीव-देशे राष्ट्रपतिना अब्दुल्ला-यामीनेन पञ्चदश-दिवसेभ्यः
आपत्काल उद् घोषणाऽनन्तरं तत्रत्यैः आरक्षिभिः मुख्य-न्यायाधीश-समेतौ द्वौ
शीर्ष-न्यायालयीय-न्यायाधीशौ निगृहीतौ।

* वित्त-मन्त्री अरुण-जेटली अवदत् यद् आगामिषु वर्षेषु उभयैरपि केन्द्र-प्रदेश-
प्रशासनैः कृषिं, ग्रामीणाम् आधारिक-संरचनां चाभिलक्ष्य सर्वाधिकमवधेयं
भविष्यति।

० अपि च,
विदेश-मन्त्री सुषमा-स्वराजः अद्य सउदी-अरबिया-देशस्य दिवस-त्रयात्मिकायै
प्रथमाऽधिकारिक-यात्रायै प्रतिष्ठते।

मालदीव्‌-निगृहीतौ

मालदीव्-देशे राष्ट्रपतिना अब्दुल्ला-यामीनेन पञ्चदश-दिवसेभ्यः
आपत्कालोद्घोषणाऽनन्तरं तत्रत्यैः आरक्षिभिः मुख्य-न्यायाधीशः अब्दुल्ला सईदः,
इतरश्चैकः शीर्ष-न्यायालयीयो न्यायाधीशः अवी हमीदश्च निगृहीतौ। एतदतिरिच्य,
तत्रत्यः प्राक्तनो राष्ट्रपतिः मौमून-अब्दुल- गयूमश्चापि आरक्षिभिः निगृहीतोऽस्ति।

अत्रान्तरे, ब्रिटेन-देशीयो विदेश-मन्त्री बोरिस् जान्सन् राष्ट्रपतिं यामीनं
साक्षात्कृत्य आपत्कालस्य सद्योऽप-सारणाय तम् आग्रहीत्। अमेरिकया तर्जितं यद्
अशेषमपि जगत् सम्प्रति दुर्गतं मालदीवं पश्यति। भारतेन सम्प्रति अनावश्यकीं
तददेश-यात्रां नैव विधातुं स्वदेशवासिनः परामृष्टा।

 

जेटली-फिक्की

वित्त-मन्त्री अरुण-जेटली अवदत् यद् आगामिषु वर्षेषु उभयैरपि केन्द्र-प्रदेश-
प्रशासनैः कृषिं, ग्रामीणाम् आधारिक-संरचनां चाभिलक्ष्य सर्वाधिकमवधेयं भविष्यति।
सः गतसायं नवदिल्ल्यां फिक्की-इति औद्योगिक-संस्थायाः राष्ट्रिय-कार्यकारि-समितेः
मन्त्रणोप-वेशनं सम्बोधयति स्म।

जम्मूकश्मीरः-शर्मा

जम्मू-कश्मीर-विषये विनियोजितो विशिष्टः केन्द्र-प्रतिनिधिः दिनेश्वर-शर्मा
गत-दिवसे जम्मू प्राप्य राज्य-सीमा-क्षेत्रेषु पाकिस्तान-द्वारा पौनःपुन्येन
विधीयमानानि संघर्ष-विरामोल्लंघनानि अधिकृत्य तत्रत्य-राज्यपालेन एन्.एन्-वोहरा-
वर्येण सार्धं विचारणां व्यदधात्। आधिकारिक-प्रवक्त्रा समुदीरितं यच्चर्चायां राज्यस्य
आन्तरिकी सुरक्षा-स्थितिः, तत्रत्य-जनतायाः परिलक्षणार्थ, युवकानाम् आजीविकार्थं
च प्रशासनेन आदीयमानाः पदक्षेपाश्च सविस्तरं विमृष्टाः।

सुषमा-सउदीअरबिया

विदेश-मन्त्री सुषमा-स्वराजः अद्य सउदी-अरबिया-देशस्य दिवस-त्रयात्मिकायै
प्रथमाऽधिकारिक-यात्रायै प्रतिष्ठते। यात्रावधौ श्रीमती स्वराजः सउदी-नेतृत्वेन सार्धं
पाक्षिकान्‌, क्षेत्रीयान्‌, वैश्विकांश्च विषयान्‌ सविस्तर चर्चयिष्यति। सा तत्र
प्रतिष्ठितस्य रष्ट्रिय-रिक्थ-संस्कृत्युत्सवस्य औद्घाटनिके सत्रेऽपि समुपस्थास्यते।

पशुभक्ष्यप्रवञ्चना-मिश्नः

बिहार-प्रदेशस्य प्राक्तनो मुख्यमन्त्री जगन्नाथ मिश्रः पशुभक्ष्य-प्रवञ्चना-
प्रकरणे ह्यो रांची-नगर्यां केन्द्रीयाऽन्वीक्षण-विभागीय-विशिष्ट-न्यायालयस्य समक्षम्‌
आत्म-समर्पणं व्यदधात्। उक्त-प्रवञ्चना-प्रकरणे न्यायालयेन विगते मासि
जगन्नाथ-मिश्रं, लालूप्रसाद-यादवं च दोषित्वेन प्रमाणयता तौ विरुध्य पञ्च-वर्षेभ्यः
कठोर-कारावास-दण्डो घोषित आसीत।

                                                    ।। इति वार्ताः ।।
