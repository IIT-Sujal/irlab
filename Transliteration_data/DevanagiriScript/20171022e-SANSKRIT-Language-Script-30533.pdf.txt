संस्कृतवार्ताः

दिनांक:- 22.10.2017 
सायम्‌ - 06:10
अनुवादकौ - युवराजभट्टराई पुरूषोतमशर्माणौ
आशुतिपिकः - राजीवः

मुख्यवार्ता:

 प्रधानमन्त्रिणा श्रीनरेन्द्रमोदिना गुजरात-भावनगरे “घोघा-दहेज रो-रो फेरी”
इत्याख्यायाः नौ-सेवायाः प्रथम-चरणम् उद्घाटितम्। युगपदेव घोघायां
सर्वोत्तम-पशु-आहार-संयंत्रमपि राष्ट्रायार्पितम्‌।

राजस्व-सचिवेन हसमुख-अढिया-वर्येण प्रोक्तं यत् लघु-मध्यम-व्यापारिषु कर-
भारम् अल्पीकर्त्तुं वस्तु-सेवा-करस्य समीक्षा आवश्यकी।

 अपि च

 प्रशासनेन निर्धारित-सीमातः अधिक-धन-विनिमय-कर्तृणां, लेखाधारकाणां
मूल-परिचय-पत्राणाम् अन्वीक्षणाय बैंकानि, वित्तीय संस्थानानि च

प्रधानमन्त्री परियोजना

प्रधानमन्त्रिणा श्रीनरेन्द्रमोदिना गुजराते भावनगरं निकषा घोघायां “घोघा-दहेज
रो-रो फेरी” इति सेवायाः प्रथमचरणम् उद्घाटितम्। अस्मिन् अवसरे अनेनोक्तं यत्
इयं 'फेरी सेवा' भारते ईदृशी प्रथमा सेवा वर्तते। अस्याः परियोजनायाः प्रपूरणेन
गुजरात-जनानां स्वप्नोऽपि पूर्णतां गतः। श्रीमोदिना प्रोदीरितं यत् इयं 'फेरी सेवा
सौराष्ट्रं दक्षिण-गुजरातं च परस्परं संयोजयिष्ति। अनया समयस्य इन्धनस्य चापि
सुरक्षा भविष्यति। दहेज-घोघा इत्यनयोः मध्ये भूमार्गीय दूरता सम्प्रति दशोत्तर-
त्रिशत-किलोमीटरमिता वर्तते, यच्च 'रो-रो-फेरी' सामुद्रिकमार्गेण अल्पीभूय केवलम्
एकत्रिन्शत्‌-किलोमीटरमिता एव भविष्यति। मोदिना भावनगरे सर्वोत्तम-पशु-आहार-
संयन्त्रमपि राष्ट्राय समर्पितम्। प्रधानमंत्री वडोदरायां चत्वारिंशद् अधिक एकादश-
कोटि-रूप्यकाणां परियोजनानाम् आधारशिलां सन्यस्य जनसभामपि
सम्बोधियिष्यति।

वस्तुसेवाकर-अढिया

राजस्व-सचिवेन हसमुख-अढिया इत्यमुना प्रोदितं यत्‌ लघु-मध्यम-वाणिज्य-
व्यापार-कर्तृषु वस्तु-सेवा-कर-भारमल्पीकर्त्तुम्‌ अस्य नूतन-रीत्या व्यवस्थापनम्‌
आवश्यकम्। पी.टी.आई. इति वार्ताभिकरणेन साकं सम्भाषणावसरे अनेनोक्तं यत्‌
वस्तु-सेवा-कर-विधेयकस्य स्थैर्यतया प्रवर्तने अतोऽपि वर्षावधिकं समयं लगिष्यति।
श्री अढिया प्रावोचत् यत् यदि प्रशासनेन विषयोऽयम् अवगंस्यते चेत् वस्तुसेवाकर-
परिमितौ नूनमेव नैयून्यम् आपदयिष्यति। अनेन भणितं यदित्थं विहिते सति
जी.एस.टी. विधेयकस्य सुष्ठुतया पालनं सम्भविष्यति, सहैव अस्य स्वीकार्यतापि


बैंक-मूल-प्रपत्राणामावश्यकता

प्रशासनेन सर्वाणि बैंकानि सर्वाः वित्तीय-संस्थाश्च विनिर्दिष्टानि यत् तानि
निर्धारित-सीमात: अधिक-धनस्य विनिमय-कर्तृणां जनानां परिचय सम्बद्ध-मूल-
प्रपत्राणाम् अन्वीक्षणमवश्यमेव कुर्युः। आदेशोऽयं लेखाधारका: जाल-संकेतस्य मुधा-
प्रमाण-पत्राणाम् उपयोगं न कुर्युः इति कृत्वा प्रदत्तोऽस्ति। वित्तमन्त्रालयस्य
राजस्वविभागेन धन-शोधन-निवारण-अभिलेख-सन्धारण-नियमेषु संशोधनं कुर्वता
अस्य अधिसूचना प्रख्यापितास्ति। अधिसूचनानुसारेण यदि वैध-प्रपत्रेषु लेखाधारकस्य
सद्यः संकेतः नास्ति चेत् विद्युत, दूरभाष, महानसीय, नल-वात्येन्धन, जलबोर्ड
चेत्यादीनां मास-द्वय-पूर्वतन-प्रपत्राणि अपि प्रमाणत्वेन स्वीकार्याणि भविष्यन्ति।

जम्मूकश्मीर-विक्रमादित्यसिंह:

जम्मू-कश्मीरे पी.डी.पी.इति दलस्य विक्रमादित्यसिंहेन दलात् त्यागपत्रं
प्रदत्तम्। तेनोदीरिंत यत् वर्तमानप्रशासनेन जम्मूक्षेत्रस्य उपेक्षा क्रियते। अतस्तेन
दलाध्यक्षायै महबूबा-मुफ्त्यै त्यागपत्रं प्रेषितमस्ति।

जम्मूकश्मीर:

जम्मूकश्मीरस्य कुपवाडा जनपदस्य हंदवाडा क्षेत्रे प्रवर्तिते सैन्याभियाने
आतङक्येको व्यापादितः। रक्षा प्रवक्त्रा अस्माकं वार्ताहरः सूचितो यत् सैन्यबलेन
ततः अस्त्रमेकमपि स्वायत्तीकृतमस्ति ।

ट्रम्पः

अमेरिकीय-प्रशासनं भारतीय-वायुसेनायै ड्रोन इति मानव-रहितविमानानाम्
उपलब्धता विषये विचारं करोति। भारतीय वायुसेनायाः आधुनिकीकरणाय
इदमावश्यकमस्ति। इतः पूर्व भारतेन एवेंजर इत्याख्यं विमानमपि अध्यर्थितमस्ति।

सुषमास्वराज:

विदेशमन्त्री सुषमास्वराजः द्वि-दिवसीय-बाग्लादेशयात्रायै ढाकानगरं सम्प्राप्ता।
बंगबन्धु-वायुसैन्यपत्तने बांग्लादेशस्य विदेशमन्त्रिणा अबुल-हसनमहमूद-अलिना
सुषमायाः स्वागतं करिष्यते। श्रीमती स्वराजः भारत-बांग्लादेश-संयुक्त-परामर्शदात्-
आयोगस्य चतुर्थोपवेशनेस्य सहाध्यक्षतां विधाष्यति। अस्मिन् उपवेशने देशद्वयस्य
पारस्परिकसम्बन्धानां समीक्षापि भविष्यति।

सुरक्षा फीलिपीस

प्रतिरक्षामन्त्री श्रीमती निर्मलासीतारमणः निज-प्रथम-वैदेशिक-यात्रायां श्वः
फिलिपींस देश प्रस्थास्यति। असौ तत्र दक्षिणैशिया-क्षेत्रीय-रक्षा मन्त्रिणाम्‌ उपवेशने
भागं भजितुं प्रयाति। निज-त्रि-दिवसीय-सीतारमणवर्या तत्रोपस्थितैः सर्वैरपि
सम-कक्षीयैः मन्त्रिभिः साकं द्वैपाक्षिक सम्भाषणं विधास्यतीति सम्भाव्यते। द्वि-
द्विवसीय-क्षेत्रीय-रक्षा-मन्त्रिणामुपवेशनेऽस्मिन् क्षेत्रीयसुरक्षा-समब्द्ध-समस्यानां
समाधान-विषये निराकरण-विषये च प्रभावि-मन्त्रणा भविष्यतीति आशास्यते।

नेपाले निर्वाचनम्

नेपालदेशे आगमि संसदः, विधानसभायाश्च निर्वाचनानां कृते नामाङ्कनम्
अद्य प्रारब्धम्। अवधेयमस्ति यत् द्वात्रिंशत् जनपदेषु प्रथमचरणाय मतदानं नवम्बर
मासस्य षड्विंशे दिनाङ्के भविष्यति। द्वितीय-चरणाय नामाङ्कनम् नवम्बर
मासस्य द्वितीयदिनाङ्कात् भविष्यति। मतदानं तदनु दिसम्बरस्य सप्तमे दिने
आयोजयिष्यते ।

 

सर्वोच्चन्यायालयः केन्द्रम्

सर्वोच्च-न्यायालयेन केन्द्रं परिपृष्टं यत् राज्येषु महिला-आयोग: अस्ति न
वा? न्यायालयेनेदम् उत्तरप्रदेशस्य वृन्दावनं समेत्य देशस्य अन्य-स्थानेषु असहाय-
विधवा-महिलानां दुर्दशाया: विषये वादश्रवणं कुर्वता प्रतिपादितम्। न्यायालयेन केन्द्रं
प्रोक्तं यत् यदि राज्येषु महिला-आयोगः न सन्ति चेत् सम्बद्ध-राज्यप्रशानेन
महिला आयोगः संस्थपनीयः। केन्द्रेण सर्वोच्च-न्यायालयस्य न्यायमूर्तेः एम.बी.
लोकुरस्य आध्यक्ष्य-युताय पीठाय प्रतिपादितम् यत् केन्द्रप्रशासनम् असहाय-
विधवानां कृते तासां परिस्थिति-परिष्कारार्थञ्च कार्य-योजनायाः प्रारूपमधिकृत्य
शपथपत्रं प्रस्तोष्यति। पीठेनानेन षट्-सप्ताहाभ्यन्तरे आवश्यक-पादक्षेप-उत्थापनार्थं
केन्द्रप्रशासनं विनिर्दिष्टम्‌।

बैडमिण्टन

डेनमार्क-मुक्त-बैडमिण्टनस्पर्धायां पुरूषैकलवर्गे निर्णायकद्वंद्वे भारतस्य
किदाम्वी श्रीकांत: दक्षिणकोरयाया: ली-ह्यून-इलेन सह क्रीडस्यति, उपान्त्यचक्रे
श्रीकान्ते हांग-कांगदेशस्य वांग-विंग-की बिन्सेन्टः पराजितः।

एशिया-चषक-हाकी-स्पर्धा

एशिया चषक हाकी स्पर्धायाः निर्णायक द्वंद्वे भारतम् अद्य मलेशिया-देशं
सम्मुखीकरोति। इतः पूर्वं भारतेन पाकिस्तानं पराजितमासीत्।

                                                             इति वार्ताः
