संस्कृत-वार्ता :
दिनांक: 11-05-2018
प्रातः 06:55

प्रवाचकोऽनुवादकश्च - परमानन्द-झाः
आशुलिपिकः - ओम्प्रकाश-ठाकुरः

संस्कृत-वार्ता:
इयम्‌ आकाशवाणी
सम्प्रति वार्ताः श्रूयन्ताम्

प्रवाचकः - परमानन्द-झाः

मुख्यवार्ता:

* प्रधानमन्त्री श्रीनरेन्द्र-मोदी अद्य नेपालस्य द्वि-दिवसीयाम्‌ आधिकारिक-यात्रां
समारभते।

 
 उपराष्ट्रपतिः श्रीएम्‌.वैकेया-नायडुः न्यगादीत्‌ यज्जगतो विभिन्नेषु भू-भागेषु
साम्प्रतमप्यनुवर्त्यमानं वैषम्याश्रयणम्‌ मानव-जातेः कृते महत्‌ समाह्वानं
विद्यते।


 कर्णाटकेषु विधानसभा-निर्वाचनार्थ राजनैतिक-वृन्दानां घन-प्रचाराऽभियानं
गतसाय समाप्तिमगात्‌।
 
 अपि च,

 विंशति-प्रतिविंशति-क्षेप-चक्राणाम् आईपीएल्-क्रिकेट्-स्पर्धा- मालिकायां गतरात्रौ
सन-राइजर्स-हैदराबाद-वृन्देन देल्ही-डेयर-डेविल्स-दलं नवभिः क्रीडकैः
पराजितम्।

प्रधानमन्त्री-नेपालयात्रा

प्रधानमन्त्री श्रीनरेन्द्र-मोदी अद्य नेपालस्य द्वि-दिवसीयाम् आधिकारिक-यात्रां
समारभते। यात्रावधौ सः तत्रत्यं राष्ट्रपतिम्, उप-राष्ट्रपतिं च मेलिष्यति। सदनु
तत्रत्य-प्रधानमन्त्रिणा के.पी.शर्म-ओलिना सार्धं श्रीमोदिनो द्वि-पाक्षिक-मन्त्रणायाः
कार्यक्रमो विद्यते। ततः श्रीमन्तौ मोदि-ओलि-महाशयौ अरुण-जल-
विद्युत्परियोजनायाः शिलान्यासं संयुक्त-तया समाचरिष्यतः। अत्रेदं स्मर्तव्यमस्ति
यद् विगतेषु चतुर्षु वर्षेषु प्रधानमन्त्रिणः सेयं तृतीया नेपाल-यात्रा विद्यते।

उप-राष्ट्रपतिः-पनामा :

उप-राष्ट्रपतिः श्रीएम्‌.वेंकैया-नायडू: न्यगादीत् यज्जगतो विभिन्नेषु भू-भागेषु
साम्प्रतमप्यनुवर्त्यमानं वैषम्याश्रयणम् मानव-जातेः कृते महत् समाह्वानं विद्यते।
सः इमम्‌ उद्गारं पनामा-देशे पनामा-विश्वविद्यालयस्य अन्ता
 राष्ट्रियाध्ययनच्छात्रान्, तत्रत्य-राजनयिकांश्च समुद्बोधयन् प्राकाशयत्। श्रीनायडुः
छात्रान् आहवयत् यत्ते मानवजातेः कल्याणाय किमपि सार्वजनिकं लक्ष्यं निर्धार्य
कार्यमनुतिष्ठेयुः।


कर्णाटकाः-निर्वाचनम्

 

कर्णाटकेषु विधानसभा-निर्वाचनार्थं राजनैतिक-वृन्दानां घन-प्रचाराऽभियानं
गतसायं समाप्तिमगात्।त्रयो-विंशत्यधिक-द्वि-शत्-सदस्यात्मिकायाः राज्य-
विधानसभायाः कृते युगपन्मतदानानि  श्वः शनिवासरे समायोज्यानि सन्ति। मत-
गणना मंगल-वासरे भविष्यति। जयानगर-विधानसभा-क्षेतरे भाजपाजनेतुः
बी.एन्‌.विजय-कुमारस्य मृत्यु-कारणात्‌ तत्रत्यं मतदानं निरस्तम्‌। निर्वाचनायोगेन
प्रचार-तन्त्रेषु प्राङ्-नैर्वाचनिकाः लोकमत-समीक्षा-कार्यक्रमाः प्रतिबन्धिताः सन्ति।

विदेशमन्त्रालयः-इरानम् 

भारतेन प्रोच्यते यत्‌ इरान-परमाणु-सन्धि-तः अमेरिकायाः अपसरण-विषयकात्‌
निर्णयात् अनन्तरं ततः संभावितां हानिं समीकर्तुं तत्‌ अपेक्षितान्‌ पदक्षेपान्‌
ग्रहीष्यति। विदेश-मन्त्रालयीयः प्रवक्ता रवीश-कुमारः अकथयत्‌ यद्‌ भारतं
सन्दर्भेऽस्मिन्‌ निरन्तरं घटमानाः स्थितीः निकटतया निरीक्षमाणं विद्यते। अत्रेदं
ध्यानास्पदं विद्यते यद् इरानं भारताय अपरिष्कृत-तलापूर्त्ति-कर्तृषु महत्तमो देशो
विद्यते।

आईपीएल

विंशति-प्रतिविंशति-क्षेप-चक्राणाम्‌ आईपीएल-क्रिकेट्‌-स्पर्धा- मालिकायां गतरात्रौ
देहल्यामायोजिते एक-पक्षायिते द्वन्द्वे सन-राइजर्स-हैदराबाद-वृन्देन देल्ही-डेयर-
डेविल्स-दलं नवभिः क्रीडकैः पराजितम्। विजयेऽस्मिन् शिखरधवन-
केनविलियम्सनयोः षट्सप्तत्यधिक-शत-धावनांकानां शौर्यपूर्ण-प्रदर्शनस्य महद्
योगदानम् अवर्तत। ततः पूर्वम् स्पर्धायाः आदौ देल्ही-वृन्देन अष्टाशीत्यधिक-शत्
धावनांकानां विशालं विजय-लक्ष्यं प्रस्तुतमासीत्।

                                                   || इति वार्ता; ।।
