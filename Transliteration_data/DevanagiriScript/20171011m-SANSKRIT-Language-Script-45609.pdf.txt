संस्कृतवार्ताः
दिनांकः -11-10-2017

प्रातः- 06.55

मुख्य-वार्ताः

 प्रधानमन्त्रिणो आर्थिक-परामर्श-प्रदानार्थं सद्यः संघटिता परिषद् अद्य नव-
दिल्ल्यां नीत्यायोग-भवने इदम्प्रथम-तया संमिलति।

 प्रधानमन्त्री श्रीनरेन्द्र-मोदी भारतीय-जनसंघ-संस्थापकस्य समाज-सेवि-
शिरोमणेः नानाजी-देशमुखस्याद्य जन्म-शतवार्षिकं समारोहं समुद्धाटयति।

 शीर्ष-न्यायालयः कार्ति-चिदम्बरस्य वैदेशिक-बैंकलेखा-सम्पदानां सन्दर्भे
केन्द्रीयाऽन्वीक्षणाऽभिकरण-द्वारा प्रदत्तं प्रतिवेदनम् अद्य समीक्षिष्यते।

आर्थिकपरामर्शदपरिषद्-उपवेशनम्

प्रधानमन्त्रिणो आर्थिक-परामर्श-प्रदानार्थं सद्यः संघटिता परिषद् अद्य नव-दिल्ल्यां
नीत्यायोग-भवने इदम्प्रथम-तया संमिलति। भारतीयार्थ-व्यवस्थायां साम्प्रतमवलोक्यमानं
मान्द्यमवरोद्धुं प्रधानमन्त्रिणा श्रीनरेन्द्र-मोदिना आर्थिक-विषय-विशेषज्ञानां पञ्च-
सदस्यात्मिका काचन समितिः विगत-मासान्ते संघटितासीत्।

प्रधानमन्त्री-नानाजी

प्रधानमन्त्री श्रीनरेन्द्र-मोदी भारतीय-जनसंघ-संस्थापकस्य समाज-सेवि-शिरोमणेः
नानाजी-देशमुखस्याद्य जन्म-शतवार्षिकं समारोहं समुद्धाटयति। अवसरेऽस्मिन्‌ सः अद्य
नवदिल्ल्यां ग्राम-नगर-विकास-सम्बद्धानां नैकासां परियोजनानाम्‌ शुभारम्भम्‌ अपि
विधास्यति।

बिहार-प्रशासनेन शासकीय-सेवासु, शिक्षा-संस्थानेषु च दिव्यांग-जनेभ्यो
विशिष्टारक्षणं समनु-मोदितमस्ति। राज्य-मन्त्रि-परिषदो विशिष्ट-सचिवः उपेन्द्र-नाथ-
पाण्डेयः समसूचयत् यदेतद्‌-विषयको निर्णयः राज्य-मुख्यमन्त्रिणो नीतीश-कुमारस्य
आध्यक्ष्ये ह्यः समायोजिते मन्त्रणोप-वेशने गृहीतः।

शीर्षन्यायालयः-कार्तिः

शीर्ष-न्यायालयः कार्ति-चिदम्बरस्य तथोक्तानां वैदेशिक-बैंकलेखा-सम्पदानां सन्दर्भे
केन्द्रीयाऽन्वीक्षणाऽभिकरण-द्वारा मुद्रित-पुटके प्रदत्तं प्रतिवेदनम् अद्य समीक्षिष्यते। मुख्य-
न्यायाधीशस्य न्यायमूर्तेः दीपक-मिश्रस्य अध्यक्षता-युतेन न्याय-खण्ड-पीठेन सम्प्रति
मद्रासोच्च-न्यायालय-द्वारा कार्ति-चिदम्बरस्य पक्षे प्रदत्तमादेशं विरुध्य अभिकरणेन उप-
स्थापिता आपत्ति-याचिका श्रूयमाणा विद्यते।

गुरदासपुरम्‌ - उपनिर्वाचनम्‌

पञ्जाबे गुरदासपुर-लोकसभा-निर्वाचन-क्षेत्रस्य उप-निर्वाचनार्थम् अद्य मतदानं
समायोज्यते। मुक्त-युक्त-परिवेशे मतदानस्य निष्पादनार्थं जनपद-प्रशासनेन तत्र व्यापकाः
सुरक्षा-प्रबन्धाः परिकल्पिताः सन्ति। क्षेत्रेऽस्मिन् विगते एप्रिल्-मासे निर्वाचित-सांसदस्य
विनोद-खन्ना-वर्यस्य निधन-कारणाद् उप-निर्वाचनं विधेयमापतितम्।
