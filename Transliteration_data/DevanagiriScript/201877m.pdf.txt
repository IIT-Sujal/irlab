
प्रात: 06:55
प्रवाचकोऽनुवादकश्च - पुरुषोत्तम-शर्मा

आशुलिपिका - मधुप्रभा
इयम्‌ आकाशवाणी
सम्प्रति वार्ताः श्रूयन्ताम्‌

प्रवाचकः - पुरुषोत्तम-शर्मा

मख्यवार्ताः

प्रधानमन्त्री नरेन्द्रमोदी अद्य राजस्थानस्य जयपुरनगरं यास्यति।

भारत-भूटानयोः नागरिकाणां समुन्नतये देशद्वयेन साहमत्यं प्रकटितम्।

फीफाविश्वचषकपादकन्दुकस्पर्धा-मालिकायाम् प्रागुपान्त्यचक्रे बेल्जियमदलेन ब्राजीलवृन्दं फ्रांसेन च उरूग्वेदलं पराजितम्।

 अपिच,
 भारत-इंग्लैण्डयो: विंशति: विंशति क्रिकेट स्पर्धामालिकाया: द्वितीया स्पर्धा इंग्लैण्डदलेन विजिता।

प्रधानमन्त्री-जयपुरम्‌

प्रधानमन्त्री नरेन्द्रमोदी अद्य राजस्थानस्य जयपुरनगरं यास्यति। असौ तत्र केन्द्र-राज्ययोः द्वादश महत्वाकांक्षि-योजनानां
लाभार्थिजनानां मन्तव्यं दृश्यश्रव्यप्रस्तुति-माध्यमेन ज्ञास्यति। राजस्थानस्य मुख्यमन्त्रिणः वसुन्धरायाः स्वरे प्रस्तुतिरियं भविष्यति।
सममेव श्रीमोदी त्रयोदश नागरीयाधारभूत-परियोजनानां शिलान्यासमपि करिष्यति।  

राष्ट्रपति: गोवा

राष्ट्रपति: रामनाथकोविन्द: अद्य गोवायाः द्विदिवसीय-यात्रायां प्रतिष्ठते। श्रीकोविन्दः अद्य प्रातः गोवा विश्वविद्यालयस्य
त्रिंशं वार्षिक-दीक्षान्तसमारोहं सम्बोधयिष्यति। सममेव राज्य-प्रशासनेनायोक्ष्यमाणे नागरिकस्वागतसमारोहे उपस्थास्यति।

वार्ता

लोकतन्त्रे विश्वसनीयसूचनाभिः जनमतनिर्माणे सञ्चारमाध्यमानां महत्वपूर्ण-भूमिका भवति। प्रामाणिकता शुद्धता सन्तुलनं
च वार्तानां प्रामुख्यं भवति, परं साम्प्रतम् अविश्वासपूर्णं वार्ता प्रसारणमपि दृश्यते। सूचनाप्रसारणमन्त्री कर्नल-राज्यवर्धन-राठौर:
प्रावोचत् वार्तानां विश्वसनीयतायौ वार्ताभिकरणैः निजभूमिका सम्यकतया परिपालनीया।

अन्तर्जालीय-वाणिज्यम्

वाणिज्यसचिवः रीता तेवतिया नवदिल्ल्याम् ई-कामर्स इति अन्तर्जालीय-वाणिज्यम् इत्यस्य प्रथमोपवेशनस्य अध्यक्षतां
कृतवती। एतदर्थम् अनुसंशायै घटितकार्यबलस्य प्रस्तावेषु विस्तरेण चर्चाभवत्। उपवेशने सीमापारतो सूचना, कराधानं,
वाणिज्यसौविध्यं प्रभृतिविषयाः परिचर्चिताः।

मोदी- भूटान
प्रधानमन्त्री नरेन्द्रमोदी भूटानस्य प्रधानमन्त्री दाशो त्शेरिंग-तोबगे च गतदिने पारस्परिक-हितसम्बद्धविषयेषु सम्भाषणम्
अकुरूताम्। देशद्वयस्य नागरिकाणां समुन्नतये उभाभ्यां मिथः परिचर्चा सञ्जाता। अत्रावसरे श्रीमोदी प्रावोचत् यत् भारतं प्रतिवेशि-
राष्ट्रविकासे साहाय्यं विधास्यति।


जापाने प्रबलवृष्ट्या भूस्खलनेन च जनचतुष्टयं पञ्चताङ्गतम्। अष्टत्रिंशच्च विलुप्ताः। वृष्ट्या नदीनां जलस्तरम्
आपत्विह्वादुपरि सञ्जातम्। अतः तत्रत्येन ऋतुविज्ञानविभागेन सञ्चेतना प्रसारितास्ति। ।

 

फीफा विश्वचषकस्पर्धा

फीफा विश्वचषकपादकन्दुकस्पर्धा-मालिकायां प्रागुपान्त्यचक्रे बेल्जियमदलेन ब्राजीलवृन्दं गोलद्वयं विरुध्य एकगोलाङ्केन
पराजितम्‌। अपरस्यां स्पर्धायां फ्रांसेन उरुग्वेदल॑ द्वे शून्यमिति अन्तरालेन पराजितम्‌]

भारत-इंग्लैण्डयोः विंशतिः विंशति क्रिकेटस्पर्धामालिकायाः द्वितीया स्पर्धा इंग्लैण्डदलेन विजिता। गतरात्रौ क्रीडितायां
स्पर्धायां इंग्लैण्डवृन्देन भारतीयदलं पञ्चक्रीडकाणां सुरक्षापूर्वकं पराजितम्। इदानीं दलद्वयेन शृङ्खलायां साम्यत्वमुपगतम्।
