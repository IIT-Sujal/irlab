संस्कृतवार्ताः
दिनांक:- 16-02.2018
सायम्‌ - 06:10

मुख्यवार्ता:
 भारतं पर्यावरण-संरक्षणपुरःसरं विकासे विश्वसिति इति अभणत् प्रधानमन्त्री।

 प्रधानमन्त्रिणा अद्य परीक्षा विषयमधिकृत्य छात्राः सम्बोधिताः। एकाग्रता संवर्धयितुं
योगाभ्यासस्य आवश्यकता प्रतिपादिता।

 उच्चतमन्यायालयेन अद्य कावेरीजलविवादे निर्णयो श्रावितः। निर्णये कावेरीनद्याः जले
कर्नाटकस्य भागः संवर्धितः, तमिलनाडोः भागश्च अपचितः वर्तते।

 त्रिपुरायाम् अद्य विधानसभा निर्वाचनानाञ्कृते प्रचाराभियानं समाप्तम्। रविवासरे
मतदानं भविष्यति।

प्रधानमंत्री सततविकासः

भारतं पर्यावरण-संरक्षणपुरःसरं विकासे विश्वसिति इति अभणत्‌ प्रधानमन्त्री। नवदिल्यां
समायोजिते विश्व-स्थायि-विकास-सम्मेलने नरेन्द्र मोदिना निष्पक्षता समानता-पर्यावरण-
न्यायादीनाम्‌ आधारेण स्थायी विकासं प्रति भारतस्य प्रतिबद्धता पुनः प्रतिपादिता। तेन प्रोक्तं
यत्‌ भारतं कोपेनहेगन पर्यावरणसङ्कल्पं परिपालयितुं विषाक्तवात्युत्सर्जनं न्यूनीकर्तुं च प्रयतते।
अत्रान्तरे पर्यावरण-संरक्षणार्थम्‌ उपायाः अपि अमुना परिगणिताः। सम्मेलनेऽस्मिन्
विभिन्नदेशानां द्विसहस्रप्रतिनिधयो भागं भजन्ति।


प्रधानमन्त्री छात्राः

प्रधानमन्त्रिणा अद्य परीक्षा विषयमधिकृत्य छात्राः सम्बोधिताः। नरेन्द्रमोदिना एकाग्रता
संवर्धयितुं योगाभ्यासस्य आवश्यकता प्रतिपादिता। अमुना भणितं यत् छात्रैः निजैः सार्धं
प्रतिस्पर्धां कुर्वन्तु न तु परैः। आत्मविश्वासः सबलं प्रतिपादयता श्रीमोदिना कौशलस्य साधनानां
च उपादेयता अपि प्रतिपादिता। नैके छात्राः कठिनपरिश्रमात् बिभ्यति अथते आत्मविश्वासं विना
नैराश्यं प्राप्नुवन्ति। अमुना छात्राः उद्घोधिताः यत् ते परीक्षाभयं सकारात्मकवृत्तिना अपाकृत्य
विजयं लभेरन्

उच्चतमन्यायालयः कावेरी
उच्चतमन्यायालयेन अद्य कावेरीजलविवादे निर्णयो श्रावितः। निर्णये कावेरीनद्याः जले
कर्नाटकस्य भागः संवर्धितः, तमिलनाडोः भागश्च अपचितः वर्तते। न्यायालयेन कर्णाटक-
राजधानी वैश्विक-स्तरीया इति उद्घोषिता, अतः बेङ्गलुरु-नगराय अधिककावेरी-जलं प्रदास्यते।
पुदुच्चैरी-केरलेतिराज्ययोः जलभागे न किमपि परिवर्तनं विहितम्। न्यायालयेन कावेरी-
जलाधिकरणस्य एतत्संदर्भे सप्तोत्तर-द्विसहस्रतमे वर्षे प्रदत्तः आदेशः स्वीकृतोऽस्ति।

त्रिपुरायाम्‌ अद्य विधानसभा निर्वाचनानाञ्कृते प्रचाराभियानं समाप्तम्‌। रविवासरे
मतदानं भविष्यति। भाजपा-कोग्रेस-मार्कसवादी-कम्युनिष्ट-पार्दीति दलानि निर्वाचनस्पर्धायां
सन्ति। मार्चतृतीयायां मतगणना भविता।

निरव-मोदी

पञ्जाब-नैशनल-बैंकस्य प्रवञ्चना-काण्डे मुख्यारोपिणः निरव-मोदिनः मेहुल-चोकसि
इत्यस्य च पारगमनानुमतिपत्रं प्रशासनेन चुतुर्सप्ताहावधये निलम्बितं वर्तते। निलम्बनं
प्रवर्तननिदेशालयस्य परामर्शानन्तरं विहितम्। विदेश-मन्त्रालयेन पारगमन-पत्रस्य निरसनं
जडीकरणं चाश्रित्य तयोः सप्ताहाभ्यन्तरे सकारण-प्रत्युत्तरं समाहतम्।

सीबीआई-गीतांजलिः

सी बी आई इति विभागः अद्य गीताञ्जलि-समूह-समवायानां पञ्चराज्यानां षण्नगरेषु
विंशतिस्थानेषु अन्वेषणाभियानम्‌ अकरोत्‌। समवायाः पञ्जाब-नैशनल-बैंके प्रवश्चना-आरोपिणः
मेहुल-चौकसी इत्यस्य विद्यन्ते। अतः प्राक्‌ फरवरी त्रयोदश्यां सी बी आई इत्यनेन गीताञ्जलि
समूहं विरूद्ध्य प्राथमिकी पञ्मीकारिता आसीत्।

रुहानी-यात्रा

ईरानदेशीयो राष्ट्रपतिरद्य  हैदराबादे गोलकोण्डा-दुर्गस्थित-एतिहासिक-कुतुबशाहि-
समाधिस्थलं परिदृष्टवान्‌। डँ. हुसैन रूहानीवर्येण भारत-ईरानदेशयोः मिथः विशेषतः प्रविधि-
कृषिक्षेत्रयोः संवर्धने बलं प्रदत्तम। हैदराबादस्य ऐतिहासिक-मक्का-मस्ज़िदे प्रार्थनानन्तरं जनाः
सम्बोधयता अमुना ईरानदेशाय विदेशगमनानुमतिप्रपत्रं सरलं करिष्यति इति प्रोदीरितम्‌।

दक्षिणाफ्रिका नूतनराष्ट्रपतिः

अफ्रिकीय-राष्ट्रिय-कांग्रेसदलाध्यक्षः सिरिल रामफोसा दक्षिण-अफ्रिकायाः नूतनराष्ट्रपतिः
सञ्जातोऽस्ति। तेन पदस्य शपथमङ्गीकृतम् च। जैकोब-जुमायाः राष्ट्रपति-पदत्यागानन्तरम् असौ
दलेन एतत्पदाय ह्यः चितो जातः।
                                                                  ॥ इति वार्ता: ॥
