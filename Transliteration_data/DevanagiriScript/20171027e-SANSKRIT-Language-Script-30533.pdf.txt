संस्कृतवार्ता

दिनांक: 27-10-2017
सायं - 06:10

मुख्यवार्ताः

 जम्मू-कश्मीर-प्रशासनेन सार्वजनिक-वैयक्तिक-सम्पदां
क्षतिमवरोद्धं नूतन-अध्यादेश: प्रवर्तित:।

 सर्वोच्च-न्यायालयेन पश्चिम-बंगालस्य दार्जिलिंग-क्षेत्रात्
केन्द्रीय-सशस्त्र-बलस्य प्रत्यावर्तनम् अनुमतम्।

 अपि च,

 भारतीयाः बैडमिन्टन-क्रीडकाः पी.वी.सिन्धू के.श्रीकान्तः,
एच.एस.प्रणयश्च फ्रैंच-ओपन-बैडमिन्टन-सुपर-सीरिज-
एकल-स्पर्धायां प्रागुपान्त्यचक्र प्राविशन्‌। ।

जम्मू-कश्मीर-अध्यादेशः

 

जम्मूकश्मीरस्य राज्यपालेन एन्‌.एन्‌. वोहरा वर्येण
राज्येसार्वजनिक-संपत्ति-क्षति-रोधि-संशोधन-अध्यादेशः प्रख्यापितः।
अध्यादेशेन सार्वजनिक-सम्पत्ति-क्षतिपूर्ति-सम्बद्ध-विधिं द्रढीकर्तुं
प्रावधानं कृतमस्ति।



उच्चतमन्यायालयः

सर्वोच्च-न्यायालयेनाद्य केन्द्रीय-सशस्त्र-बलानां पंचदश
समूहानां पश्चिम-बंगालस्य अशान्त-दार्जिलिंग-कलिमपोंग क्षेत्राभ्याम्
प्रत्यावर्तनं अनुमतम् । एते समूहाः हिमाचल-गुजरात-राज्ययोः
नियोजयिष्यन्ते। प्रधान-न्यायाधीशस्य दीपकमिश्रस्य खण्डपीठेन
प्रकरणेऽस्मिन् कोलकाता-उच्च-न्यायालये वादस्य अग्रे-श्रवणमपि
अवरूद्धम्‌।

हिमाचल प्रदेश:

हिमाचलप्रदेशे विधानसभा-निर्वाचनानां कृते प्रचाराभियानानि
द्रुतगत्या प्रवर्त्यन्ते। अष्टषष्टि-सदस्यात्मिकायाः विधानसभायाः कृते अष्ट-
चत्वारिंशदुत्तर-त्रिंशत्-प्रत्याशिनः निर्वाचन-समरे वर्तन्ते। निर्वाचनम् अगामि
मासे नवमे दिनांके भविता। अत्रान्तरे राज्यस्य  प्रथम-मुख्यमन्त्रिण: दिवंगतस्य
डॉ. यशवन्तसिंह-परमारस्य पौत्र; चेतन-परमारः भाजपादलीयः संजातोऽस्ति।
नैर्वाचनिक-स्पर्धायां-दलयोः वरिष्ठाः नेतारः अपि समाविष्टाः सन्ति।



रेलविभागः - पीयुषगोयलः


रेलमन्त्री पीयूषगोयलः नवदिल्ल्याम्‌ भारतीय-रेलस्य पंचमेगावाट-
क्षमतान्वितं प्रथमं सौरोर्जा-संयन्त्रं संस्थापितवान्‌ राष्ट्रिय-सौरोर्जा-
भियानान्तर्गतम्‌ संयनत्रमिदं संस्थापितम्‌। रेलविभागेन देशे सहस्र-मेगावार
विद्युदुत्पादनार्थं सौरोर्जा-संयन्त्राणां स्थापनाय प्रकल्पः प्रचाल्यते ।
'पर्यावरणानुकूलोपक्रमः रेलविभागीय-विद्युतीकरणं च इति
शीर्षकयुतां संगोष्ठीमेकां सम्बोधयन् श्रीगोयलः प्रोक्तवान् यत्
रेलविभागः मार्गाणां विद्युतीकरणं शीघ्रतया कुरुते येन यानानां
गमनागमने पर्यावरणे प्रदूषणं न भवेत्।

अमेरिका-पाकिस्तानम्

अमेरिका-विदेश-विभागस्य अधिकारिणाद्य प्रोक्तं यत् ट्रम्प
प्रशासनेन पाकिस्तानम् समाकारितं यत् तत् तत्रत्यानाम् आतंकि-
गुल्मानां विरोधे निणायक-कार्यान्वयनं विदध्यात्। युगपदेव पाकिस्तानं
तत्रस्थानि आतंकि-सुरक्षा-स्थलानि अपि विनाशयेत्। विदेश-
विभागीय-प्रवक्त्रा हैथर नोरः इत्यनेन प्रोदितं यत् अमेरिकया
पाकिस्तानान्तर्भूतानाम् आतंकवादिनां विरोधे कार्यान्वयनस्य स्वस्य
इच्छा स्फुटतया प्रकाशिता। अमेरिकीय विदेशमन्त्रिणः रैक्स-
टिलरसनस्य अफगानिस्तानं-पाकिस्तानं-भारतं चेति देशानां यात्रानन्तरं
विदेश-विभागेन एतद्‌ वक्तव्यं प्रदत्तमस्ति ।

बैडमिंटन

पी.वी.सिन्धू किदाम्बी श्रीकान्तः, एच.एस.प्रणयः, त्रयोऽन्ये
क्रीडकाश्च पेरिस नगरे क्रीड्यमाणे फ्रैंचमुक्त-बैडमिन्टन-श्रृंखला-द्वन्दे
प्रागुपान्त्यचक्रं सम्प्रविष्टाः । एच.एस.प्रणयः अद्य डेनमार्क-देशीयं
हान्स क्रिस्टियन विद्ठिनघसं” पराभूय उपान्त्यचक्रं प्राविशत्।
सम्प्रत्यसौ कोरिया-देशीयेन जियोन-हियोक-जिनेन समं योत्स्यति।

पदाति-सेना-दिवस:


अद्य पदाति-सेना-दिवस: समायोज्यते। सप्तति-वर्ष पूर्वम् अद्यैव
देशस्य सम्प्रभुतां-क्षेत्रीय-अखण्डतां च संरक्षितुं स्थल-सेनायाः सिक्ख-चमू-
सैनिकाः योधक-विमानैः श्रीनगरं प्राप्तवन्तः आसन्। भारतीय-पदाति
सैनिकानां साहस-पूर्ण-कार्यैः पाकिस्तानीय-सैन्य-सहायता प्राप्तानाम्
जनजातीय-आक्रमणकारिणां विद्रोहः पराभूतः।


उत्तरप्रदेश- अन्तर्जालीय-कार्यालय-प्रणाली

उत्तरप्रदेशे सचिवालयस्य द्वाविंशति-विभागेषु प्राशासनिक-
कार्यजातानां शीघ्र-सम्पादनार्थम् अद्य अन्तर्जालीय-कार्यालय-प्रणाली
समारब्धा। एतदन्तर्गतं कर्गद-पंजिकानां स्थाने संगणकीय-पंजिकाः
उपयोजयिष्यन्ते। येन अनेन सर्वकारीयं कार्यं शीघ्रमेव सम्पद्येत। मुख्यमन्त्रिणा
योगि-आदित्यनाथेन अद्य निजकार्यालयमपि ई-कार्यालयरूपेण परिवर्त्य
नूतनप्रणालीयं समारब्धा। अनेन निजकार्यालयात् संगणकीय पंजिकैका
अनया प्रणाल्या उपमख्यमन्त्रिणे मुख्यमनि णे डॉ. दिनेश-शर्मणे सम्प्रेषिता।


