
दिनांकः 23-04-2018
सायं - 06:10
मुख्य-वार्ता:

 राज्यसभायाः सभापतिना एम.वैकैयानायडुना अद्य भारतस्य प्रधान-
न्यायाधीशं दीपक-मिश्रं विरूद्ध्य महाभियोग प्रस्तावः साक्ष्याभावात्
प्रत्याख्यातः।

 कर्णाटके विधानसभा-निर्वाचनाय प्रत्याशिनां नामांकन-प्रपूरण कार्यं
द्रुतगत्या प्रचलति, एतदर्थं श्वः अन्तिमो दिवसोऽस्ति।

 विदेशमन्त्रिणा सुषमास्वराजेन भणितं यत् भारत-चीन-देशीय जनाः
परस्परस्य भाषा-शिक्षणं कुर्युः, येन पारस्परिक-सम्बन्धे सौकर्यं
भवेत्

राज्यसभासभा-पति :

राज्यसभायाः सभापतिना एम.वैकैयानायडुना  अद्य भारतस्य प्रधान-
न्यायाधीशं दीपक-मिश्रं विरूद्ध्य महाभियोग-प्रस्तावः साक्ष्याभावात्
प्रत्याख्यातः। श्रीनायडुना विधि-संविधान-विशेषज्ञैः सह विचार्य
प्रत्याख्यानादेश: प्रख्यापितः यत्र द्वाविंशतिः कारणानि प्रदत्तानि सन्ति।
प्रथम-वारं प्रधान-न्यायाधीशं विरूद्ध्य महाभियोगः प्रस्तावस्य सूचना
शुक्रवासरे सप्त विपक्ष-दलैः प्रदत्ता आसीत॥ अत्रान्तरे भाजपा-दल-प्रवक्त्रा
उच्चतम-न्यायालये अधिवक्त्रा नलीन-कोहलिना भणितं यत् विपक्षस्य
प्रस्तावे कोऽपि संवैधानिकाधारो नासीत्॥ राजनीतिकोद्देश्य-साधनार्थमेव
प्रस्तावः आनीतः: आसीत्॥

कांग्रेसदलेन राज्यसभा-सभापते: एम.वेकैयानायडु वर्यस्य प्रधान-
न्यायाधीशं विरूद्ध्य महाभियोग-प्रस्तावस्य प्रत्याख्यानं समाहूतमस्ति।
दलेन प्रोक्तं यत् एतं विरूद्ध्य उच्चतम-न्यायालये याचिका प्रस्तोष्यते।
नवदिल्ल्यां वार्ताहरैः सम्बदन् वरिष्ठनेता कपिल-सिव्बलः प्रोक्तवान् यत्
सभापतेः निर्णयोऽयं अवेधानिको वर्तते।

कांग्रेस-अध्यक्षेण राहूल-गान्धिना भणितं यत् तदीय दलं समाजस्य
निर्धन-पश्चवर्ती दलितानां हितसंरक्षणाय संभूय कार्यमाचरिष्यति।
तेनारोपितं यत्  एनडीए प्रशासनं देशस्य महत्वपूर्ण-पदेषु राष्ट्रीय-स्वयं-
सेवक-संघानुप्राणित-जनान् नियोजयति।
भाजपा-अध्यक्षः अमितशाहः राहुल-गान्धिनं पृष्टवान् यत् असौ
संविधानस्य संरक्षणमिच्छति अथवा स्व-राजवंशस्य।

उत्तरप्रदेशः

उत्तरप्रदेशे लखनऊ-त: विंशति-किलोमीटर-दूरे हरौनी-रेल-स्थात्रे जन-
सम्मर्दे, यात्री मृतः, अन्ये च आहता: सन्ति। वार्ताहरेण प्रोक्तं यत्
घटनानन्तरं दैनिक-यात्रिण: रेलमार्गेषु उपविश्य त्रि-होरा-पर्यन्तं लखनऊ-
कानपुर-मध्ये रेल-सेवां स्थगितवन्तः।

कर्णाटक

कर्णाटके विधानसभा-निर्वाचनाय प्रत्याशिनां नामांकन-प्रपूरण कार्यं
द्रुतगत्या प्रचलति, एतदर्थं श्वः अन्तिमो दिवसोऽस्ति। भाजपा-नेता
जगदीश-शेट्टरः प्रोक्तवान् यत् राज्ये दलस्य विजयः अवश्यं भविता।
अपरत्र अखिल-भारतीय-कांग्रेस-समित्याः प्रवक्त्री प्रियका चतुर्वेदी
भणितवती यत् कांग्रेस-दलस्य केन्द्रीय-नेतृभिः राज्य-नेतारः पूर्ण-
स्वातन्तत्र्यं प्रदत्तमस्ति।

विश्वविद्यालय-अनुदान-आयोग

विश्वविद्यालय-अनुदान-आयोगेन प्रोक्तं यत् योगे डिप्लोमा-उपाधि-
अर्जितेभ्यः प्रत्याशिभ्यः भौतिक-चिकित्सा पाठ्यक्रमे प्राथमिकता प्रदास्यते।
निर्णयोऽयं विशेषज्ञानां समित्याः परामर्शानन्तरं विहितः।

मणिपुर

मणिपुरे अद्यं खोंगजोम दिवस: आमान्यते। दिवसोऽयं योबुल-
जनपदे खोंगजोम-क्षेत्रे एक-नवत्युत्तर-अष्टादश-शततमे वर्षे आंग्ल-मणिपुर-
युद्धे वीरगति-प्राप्तेभ्य: क्रांतिकारिभ्यः श्रद्धाञ्जलिं समर्पणाय आमान्यते।

सुषमा स्वराज:

विदेशमन्त्रिणा सुषमास्वराजेन भरणितं यत् भारत-चीन-देशीय जना:
परस्परस्य भाषा-शिक्षणं कुर्युः, येन पारस्परिक-सम्बन्धे सौकर्यं भवेत्
चीन देशे भारतीय-दूतावास-द्वारा समायोजित-भारत-चीन-मैत्र्यां हिन्द्याः
योगदानं कार्यक्रमे स्वराजेन इदं प्रोक्तमस्ति। तत्र स्वराजेन तत्रत्य
उपराष्ट्रपतिना वां-कियानेन सम्मिल्य द्वि-पक्षिकाः संबन्धाः चर्चिताः।
श्रीमती स्वराजः शंघाई-सहयोग-संघटनस्य विदेश-मन्त्रिणां समेल्लनार्थं
चीन-देशे प्रवसति।

                                                 || इति वार्ताः ॥।
