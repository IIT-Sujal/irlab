
दिनाकः 22-04-2018

प्रातः 06:55

मुख्य-वार्ताः

गृहमन्त्री राजनाथ-सिहः पाकिस्तानम्‌ आक्षिपत्‌ यत्‌ तद्‌ भारते
आतंकि-जनान्‌ दुष्प्रवेश्य देशमिमम्‌ अस्थिरीकर्तुम्‌ दुश्चेष्टते।

केन्द्रं नगा-उग्रवादि-समूह-द्वयेन सार्धं संघर्ष-विराम-सन्धिं
भूयोऽप्येकस्मै वर्षाय प्रवर्धितवत्‌।

राष्ट्रपतिः श्रीरामनाथ-कोविन्दः अब्रवीत् यद्‌ एकविंश-शताब्दया:
भारतम् उपनिषदाम्, अन्तर्जालस्य च विलक्षणं संश्लेषणं विद्यते।

विंशति-प्रतिविंशति-क्षेप-चक्राणाम् आईपीएल्-क्रिकेट्-स्पर्धा-मालिकायां
गतरात्रौ रोयल-चैलेञ्जर्स-बेंगलूरु-वृन्देन देल्ही-डेयर-डेविल्स-दलं
षड्भिः क्रीडकैः पराजितम्‌।

राजनाथ:-पाक:

गृहमन्त्री राजनाथ-सिंहः पाकिस्तानम्‌ आक्षिपत्‌ यत्‌ तद्‌ भारते
आतंकि-जनान्‌ दुष्प्रवेश्य देशमिमम्‌ अस्थिरीकर्तुम्‌ दुश्चेष्टते, परं भारतीय-
सैन्य-बलानि प्रतिवेशिनं समुचित~रीत्या प्रत्युत्तरन्ति। तेनोदीरितं यत्‌
समग्रेणापि वैश्विक-समाजेन आतंकवाद-मार्गं समुज्झितुं पाकिस्तानं पौन-
पुन्येन समापीड्यते, परम्‌ इस्लामाबादः साम्प्रतमपि आतंकिना दुरुत्साहने
एव दुराग्रह-ग्रहिलो दरीदृश्यते। श्रीसिंहः गतदिवसे दमनद्वीप-प्रदेशे
जनसभामेकां सम्बोधयति स्म।

केन्द्रम्-नगासमूहा:

केन्द्रं नगा-उग्रवादि-समूह-द्वयेन सार्धं संघर्ष-विराम-सन्धिं
भूयोऽप्येकस्मै वर्षाय प्रवर्धितवत्। गृह-मन्त्रालयस्य वक्तव्याऽनुसारं
नगालैण्ड-राष्ट्रिय-समाजवादि-परिषदः नियोकपाओ खितौवी-समुद्धार-शाखे
एतस्मिन् सन्धौ संमिलिते स्तः।

गृहमन्त्रालयः-वित्तायोगः

गृह-मन्त्रालयेन देशस्य आन्तरिक-सुरक्षाऽभिवृद्धये,
केन्द्रीयारक्षितारक्षि-बलानाम् आरक्षिणां च आधुनिकीकरणाय सीमा-
सुरक्षायाः सुदृढतायै, आपत्प्रबन्धनाय, केन्द्र-शासित-प्रदेशानां विकासाय च
प्रवर्तमान-शताब्द्याः विंशात् पञ्चविंश-वर्ष यावत् सार्ध-त्रिलक्ष-कोटि-
रूप्यकाणां व्यय-प्रस्तावः पञ्चदश-वित्तायोगस्य समक्षम्‌
उपस्थापितोऽस्ति। आधिकारिक-विजप्तेः अनुसारि गत-गुरुवासरे
गृहमन्त्रिणो राजनाथ-सिंहस्य पञ्चदश-वित्तायोगाध्यक्षेण एन्‌.के.सिंहेन,
इतरैः आयोग-सदस्यैश्च सार्धं सम्पन्ने मन्त्राणोपवेशने उक्त-प्रस्तावस्य
सन्दर्भे काचित्‌ प्रस्तुतिर्विहिता।



राष्ट्रपतिः श्रीरामनाथ-कोविन्दः अब्रवीत्‌ यद्‌ एकविंश-शताब्दयाः
भारतम् उपनिषदाम्, अन्तर्जालस्य च विलक्षणं संश्लेषणं विद्यते।
श्रीकोविन्दः गतदिवसे राष्ट्रपति-भवने समायोजितायाम् एकस्यां ग्रन्थ-
लोकार्पण-गोष्ठ्याम उद्गारमेनं प्राकाशयत्। ततः पूर्व, समारोहस्यारम्भे
“महत्तमो हिन्दुत्व-चिन्तक: आदि-शंकराचार्य:”- इति-शीर्षक: श्रीपवन-
वर्मणा सन्दृब्धो ग्रन्थः अत्र मान्य-राष्ट्रपतिना लोकाय समर्पितः।

आईपीएल्

विंशति-प्रतिविंशति-क्षेप-चक्राणाम्‌ आईपीएल्‌-क्रिकेट्‌ स्पर्धा-
मालिकाया गतरात्रौ बेंगलूरौ चिन्नास्वामि-क्रीडागणे समायोजिते रोमाञ्च-
कारिणि द्वन्द्वे रायल-चैलेञ्जर्स-बेंगलूरु- वृन्देन देल्ही-डयर-डविल्स-दलं
षड्भिः क्रीडकैः पराजितम्। ततः पूर्वम्, आद्य-पाल्यां डेल्ही-डेयर-डेविल्स-
दलीयै: विपक्षि-वृन्दस्य समक्षं पादोन-द्विशत-धावनांकानां विशालं विजय-
लक्ष्यं प्रस्तुतमासीत्‌।

                                                    || इति वार्ताः ॥।
