संस्कृतवार्ताः
दिनांकः - 12/ 11/ 2017
प्रातः - 06 : 55
मुख्य-वार्ताः

 प्रधानमन्त्री श्रीनरेन्द्र-मोदी अद्य-प्रभृति दिवस-त्रयात्मिकां फिली पीन्स-यात्रा समारभते।

 जम्मू-कश्मीरे नियन्त्रण-रेखां निकषा निवसतां जनानां पाकिस्तान-पक्षतः प्रत्यहं
गोलिकायुध-वर्षण-जन्य-समस्यायाः स्थायि-समाधानार्थं केन्द्रेण सम्प्रति लोक-
प्रशासनात्‌, सैन्य-बलेभ्यश्च परामर्शाः संयाचिताः सन्ति।


अमेरिकायाः नोग्जविले-चैलेञ्जर-चषकीय-टेनिस-क्रीडा-प्रतिस्पर्धासु लिएण्डरपेस-
पूरबराजयोः भारतीयं क्रीडक-युगलं सम्प्रति निर्णायक-चक्रं प्राविशत्।

प्रधानमंत्री-आसियानसंमेलनम्

प्रधानमंत्री श्रीनरेन्द्र-मोदी अद्य-प्रभृति दिवस-त्रयात्मिकां फिलीपीन्स-यात्रा समारभते।
श्रीमोदिनः तद्-देशं प्रति सेयं प्रथमा यात्रा विद्यते। सः तत्र मनीला-नगर्यामायोज्ये आसियान-
भारत-पूर्वैशिया-शिखरोपवेशने भागं ग्रहीष्यति। प्रस्थानात् पूर्वं प्रकाशिते वक्तव्ये श्रीमोदी
अवादीत् यत्तस्यैतेषु मन्त्रणोपवेशनेषु भाग-ग्रहणेन भारतस्य आसियान-सदस्य-देशैः सार्धं
सम्बन्धाः सुतरां सुदृढतराः भवितारः।

जादव:-भांवरे

प्रतिरक्षा-विभागीयो राज्यमन्त्री सुभाष-भांवरे व्याहरत् यद् अन्ताराष्ट्रिय-मश्चेषु
भारतस्य निरन्तरापीडैः विवशीभूतेन पाकिस्तानेन कुलभूषण-जादवाय भार्यया सह
मेलनस्यानुमतिः प्रदत्ता। श्रीभांवरे गतदिवसे पुणे-नगर्यामायोजितस्य संमेलनस्य पार्श्वभागे
वार्ता-हरैः संभाषते स्म।


जम्मूकश्मीरः मन्त्रणा

जम्मू-कश्मीरे नियन्त्रण-रेखां निकषा, अन्ताराष्ट्रिय-सीमा-क्षेत्रेषु च निवसतां जनानां
पाकिस्तान-पक्षतः प्रत्यहं गोलिकायुधवर्षण-जन्य- समस्यायाः स्थायि-समाधानार्थं केन्द्रेण
सम्प्रति लोक-प्रशासनात्, सैन्य-बलेभ्यश्च परामर्शाः संयाचिताः सन्ति। आधिकारिक-प्रवक्त्रा
संसूचितं यद् गृह-मन्त्रालये आन्तरिक-सुरक्षा-विभागीया विशिष्ट-सचिवा श्रीमती रीना मित्रा
गतसायं जम्मू-नगरे समाकारिते उच्च-स्तरीये मन्त्रणोपवेशने लोक-सैन्याधिकारिभ्यः
सन्दर्भेऽस्मिन्‌ परामर्शान्‌ अभियाचितवती।

प्रसारणदिवसः


अद्य लोकसेवा-प्रसारण-दिवसोऽस्ति। गत-शताब्द्याः सप्त-चत्वारिंशत्तमे वर्षे
एतस्मिन्नेव दिवसे राष्ट्रपिता महात्म-गांधी आकाश-वाणीं समागत्य कुरुक्षेत्रे तात्कालिकतया
लब्ध-प्रवासान्‌ देश-विभाजन-विस्थापितान्‌ जनान्‌ सम्बोध्यामास। दिवसमेनम्‌ उपलक्ष्य अद्य
आकाशवाण्याः नव-दिल्लीस्थे मुख्ये कार्यालय-भवने कश्चन विशिष्टः कार्यक्रमः
प्रकल्पितोऽस्ति।

टेनिस

अमेरिकायाः नोग्जविले-चैलेञ्जर-चषकीय-टेनिस्-क्रीडा-प्रतिस्पर्धासु लिएण्डरपेस-
पूरबराजयोः भारतीयं क्रीडक-युगलं सम्प्रति निर्णायक-चक्रं प्राविशत्। अनेन युगलेन ह्यः
एतच्छंखलायाः पुरुष-युगल-वर्गीये उपान्त्य-चक्रे दक्षिणाफ्रीका-ब्रिटेनयोः क्रीडक-युगलं सप्त-षट्,
षट्‌-त्रीणि-इत्यन्तरालाभ्यां पराजितम्।
