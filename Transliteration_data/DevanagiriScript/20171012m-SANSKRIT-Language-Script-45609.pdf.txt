संस्कृतवार्ताः
दिनांक: - 12/ 10/ 2017

प्रात: - 06 : 55



 केन्द्रीयमन्त्रिमण्डलेन विश्वविद्यालयानाम्‌ अथ च प्रविधिसंस्थानानां शिक्षकेभ्यः
शिक्षणेतर-कर्मकरेभ्यश्च सप्तमवेतनायोगस्य लाभप्रदानार्थम्‌ अनुमोदितम्‌।

 वित्तमन्त्री अरुण-जेटली व्याहरत्‌ यत्‌ गोपनीयतायाः अधिकार-संरक्षण-सम्बद्धेन सर्वोच्च-
न्यायालयीयादेशेन आधार-विषये समुचित-सिद्धान्तः प्रतिपादितोऽस्ति।

राष्ट्रपतिः रामनाथ-कोविन्दः राष्ट्रपतिभवने अद्य प्रभृति आरभमाणस्य द्विदिवसीय-
राज्यपाल-सम्मेलनस्य आध्यक्ष्यं विधास्यति।

 सप्तदशवर्षतोऽधः वर्गीय-फिफा-विश्वचषक-पादकन्दुक-स्पर्धायाम् अद्य भारतं घाना-वृन्दं
सम्मुखीकरिष्यति।

मन्त्रिमण्डलम्-सप्तमवेतनायोगः

केन्द्रीयमन्त्रिमण्डलेन विश्वविद्यालयानाम्‌ अथ च प्रविधिसंस्थानानां शिक्षकेभ्यः
शिक्षणेतर-कर्मकरेभ्यश्च सप्तमवेतनायोगस्य लाभप्रदानार्थम्‌ अनुमोदितम्‌। वेतनायोगस्य
अनुशंसेय षोडशोत्तर-द्विसहस्रतम-वर्षस्य जनवरी-मासस्य प्रथमदिवसात्‌ प्रभावि भविष्यति।

जेटली-आधारः

वित्तमन्त्री अरुण-जेटली व्याहरत्‌ यत्‌ गोपनीयतायाः अधिकार-संरक्षण-सम्बद्धेन सर्वोच्च-
न्यायालयीयादेशेन आधार-विषये समुचित-सिद्धान्तः प्रतिपादितोऽस्ति। कोलम्बिया-
विश्वविद्यालये प्रश्रमेकम्‌ उत्तरता तेनोक्तं यत्‌ सर्वोच्-न्यायालयस्य निर्णयः समुचितमेवास्ति।
असौ अब्रवीत् यत् राष्ट्रिय-सुरक्षा न्यायधीशैः प्रथमापवादत्वेन प्रतिपादितम्।

राज्यपाल-सम्मेलनम्‌ 

राष्ट्रपतिः रामनाथ-कोविन्दः राष्ट्रपतिभवने अद्य प्रभृति आरभमाणस्य द्विदिवसीय-
राज्यपाल-सम्मेलनस्य आध्यक्ष्यं विधास्यति। सम्मेलनेऽस्मिन्‌ कतिपयेषु सत्रेषु महत्वपूर्ण-
विषयेषु परिचर्चा भविष्यति। आरम्भिक-सत्रस्य विषयोऽस्ति द्वाविंशत्यधिक-द्विसहस्रतमे वर्षे न्यू
इण्डिया इति। उपाराष्ट्रपतिः एम.वेकैया-नायडुः प्रधानमन्त्री नरेन्द्र-मोदी चाऽपि सम्मेलनमिदं
सम्बोधयिष्यति। केन्द्रीयमन्तरिणः नीत्यायोगस्य उपाध्यक्षः मुख्यकार्यकार्याधिकारी अन्ये
वरिष्ठाधिकारिणश्च सम्मेलनेऽस्मिन्‌ सहभागित्वम्‌ आवक्ष्यन्ति।

उदग्रयानं-केन्द्रीयान्वीक्षणविभागः


अतिविशिष्ट-जनानां कृते अगुस्ता-वेस्टलैण्ड-उदग्रयान-क्रयण-प्रवश्चना-प्रकरणे
केन्द्रीयान्वीक्षण-विभागीयेन एकेन विशिष्ट-न्यायालयेन यूरोपीय-मध्यस्थ-त्रयं प्रति
प्रत्याभूतिरहित-निग्रहणादेशः प्रसारितोऽस्ति। गतदिने प्राक्तन-वायुसेना-प्रमुखं एस.पी.
त्यागिनम् अथ च अन्यान् अभियुक्तान् प्रति आह्वानपत्रं प्रेषितम्।

नार्थ-ब्लॉक-प्रकाशव्यवस्था

 

नवदिल्ल्यां नार्थ-ब्लॉक-साउथ-ब्लक-स्थितेषु भवनेषु गतसायं प्रभृति विशिष्टा
प्रकाशव्यवस्था विहिताऽस्ति। रात्रौ अष्टवादनतः नववादनं पर्यन्तं पूर्णप्रकाशक्षमता
प्रदर्शयिष्यते। प्रधानमन्त्रिणा नरेन्द्रमोदिना गृहमन्त्रिणा राजनाथ-सिंहेन प्रतिरक्षामन्त्रिणा
निर्मला-सीतारमणेन अन्यैश्च मन्त्रिभिः सह प्रकाशव्यवस्थेयम् अवलोकिता।

इराक-विस्फोटः

इराकीयाधिकारिभिः सूचितं यत् नगरस्य पश्चिमीय-भागे गतदिने दुरापादितेन
विस्फोटेन एकादश जनाः मृताः। अनवर-प्रान्तस्य सुरक्षा-विभागेन विज्ञापितं यत् अस्यां
घटनायाम् अपरे पञ्चदश जनाः व्रणिताः। सर्वे मृताः नागरिकाः सन्ति।

फिफा स्पर्धा

सप्तदशवर्षतोऽधः वर्गीय-फिफा-विश्वचषक-पादकन्दुक-स्पर्धायाम् अद्य भारतं घाना-वृन्दं
सम्मुखीकरिष्यति। अपरतः अमेरिकीय-दलं कोलम्बिया-वृन्दं सम्मुखीकरिष्यति। ह्यः
कोलकातायां समायोजितायां स्पर्धायां इंग्लैण्डदलेन मैक्सिकोवृन्दं अंकद्धयं विरुध्य त्रिभिः अंकैः
पराजितम्। अपरतः इराकेन चीली-दलं शून्यं विरुध्य अंकत्रयेण पराजितम्।
