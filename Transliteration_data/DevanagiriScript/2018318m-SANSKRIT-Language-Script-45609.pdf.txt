
दिनाकः-18-03-2018
प्रातः-06:55

मुख्य-वार्ताः

° प्रधानमन्त्री श्रीनरेन्द्र-मोदी न्यगादीत्‌ यत् तदीय-प्रशासनम्‌
देशस्य दीन-जनानां जीवनानि समुन्नेतुं निरन्तरं प्रचेष्टते।

० भारतेन पाकिस्तानीय-प्रशासनं प्रोक्तं यद् इस्लामाबादे भारतीय-
दूतावासस्याधिकारिणाम् उत्पीडन-प्रकरणानि तेन सद्यः
अन्दीक्षणीयानि।

* बिहारे सीतामढी-जनपदे गतसायं दुरापन्नायां भीषण-बसयान-
दुर्घटनायां चतुर्दश जनाः मृताः, एक-चत्वारिंशच्च क्षताः संजाताः

* अद्य पञ्च-सप्तत्यधिक-द्वि-सहस्र-तमं नूतनं वैक्रम-वर्षम्
उपलक्ष्य देशस्य विभिन्नेषु भूभागेषु विभिन्नानि पर्वाणि सोल्लासं
समायोज्यन्ते।

प्रधानमन्त्री-उगाडिः

प्रधानमन्त्री श्रीनरेन्द्र-मोदी न्यगादीत्‌ यत्‌ तदीय~प्रशासनम्‌ “समेषां
विकासः" इति मूलमन्त्रम्‌ अनुसरत्‌ देशस्य दीनानां, मध्य-वर्गीयाणां च
जनानां जीवनानि समुन्नेतुं निरन्तरं प्रचेष्टते। आन्ध्रप्रदेशस्य श्रीशैल-क्षेत्रे
उगाडि-पर्व उपलक्ष्य समायोजितं कार्यक्रमं नवदिल्लीतो इश्य-श्रव्य-
प्रणालिकया प्रोदघाटयन्‌ श्रीमोदी अवदत्‌ यत्‌ प्रशासनं जनान्दोलन-शक्ति
सुतरां जानीते, अत एव सर्वाधिकं महत्त्वं तेन तस्मै प्रदीयते।

भारतम्-पाकिस्तानम्

भारतेन पाकिस्तानीय-प्रशासनं प्रोक्तं यद् इस्लामाबादे भारतीय-
दूतावासस्याधिकारिणाम् उत्पीडन-प्रकरणानि तेन सद्यः अन्दीक्षणीयानि।
सूत्रैः संसूच्यते यद् इस्लामाबाद-स्थो भारतीय-दूतावासः गतदिवसे पुनरेकदा
तत्रत्यं विदेश-मन्त्रालयं प्रति सन्दर्भेऽस्मिन् परिदेवना-पत्रं प्रेषितवान्।

गोयलः-महाकालः

रेल-विभागीयो मन्त्री पीयूष-गोयलः वाराणसी-उज्जयिन्योः मध्ये
नूतनां रेलयान-सेवां समुद्घोषितवान्‌। इदं महाकाल-द्रुतगामि-रेलयानं
देशस्य प्रमुखं ज्योतिर्लिंग-स्थल-युगलं परस्पर  संयोजयिष्यति।

बिहारे सीतामढ़ी-जनपदे गतसायं दुरापन्नायां भीषण-बसयान-
दुर्घटनायां चतुर्दश जनाः मृताः एक-चत्वारिंशच्च क्षताः संजाताः
सूच्यन्ते। क्षतकेषु केषांचिद् यात्रिणां स्थितिः गम्भीरा वर्ण्यते। सूत्रैः
समुदीरितं यद् दुर्घटनेयं द्रुत-गतिमावहतो बस-यानस्य सहसा चक्र-स्फोट-
कारणात् दुरापद्यत। आहताः जनाः निकट-वर्तिनि चिकित्सालये प्रवेशिताः
उपचर्यन्ते। राज्य-मुख्यमन्त्रिणा नीतीश-कुमारेण प्रत्येक मृतक-परिवाराय
चतुर्लक्ष-रूप्यकाणि सहाय्य-राशित्वेन प्रदातुं समुद्घोषितम्।

नूतनवर्षोत्सवः

अद्य पञ्च-सप्तत्यधिक-द्वि-सहस्र-तमं नूतनं वैक्रम-वर्ष समारभते।
एतस्मिन् शुभावसरे देशस्य विभिन्नेषु भूभागेषु विभिन्नानि पर्वाणि
चैत्रशुक्लादि-उगाडि-गुडीगड्वा-चैतीचन्द-नवरेहादि-नामभिः पारम्परिक-रीत्या
सोल्लासं समायोज्यमानानि सन्ति। राष्ट्रपतिः श्रीरामनाथ-कोविन्दः,
उपराष्ट्रपतिः श्रीएम्‌.वेकैया-नायडुश्च एतस्मिन्‌ अवसरे देशवासिनो
वर्धापितवन्तौ।

क्रिकेट्

विंशति-प्रतिविंशति-क्षेप-चक्राणां निदाहास-चषकीय-त्रिकोणीय-क्रिकेट्-
क्रीडा-शृंखलायाम् अद्य कोलम्बो-नगर-स्थे आर्-प्रेमदास-क्रीडा-परिसरे
प्रवर्तिष्यमाणे निर्णायके द्वन्द्वे भारतं बांग्लादेशेन सार्ध स्पर्धिष्यते।
स्पर्धारम्भश्च भारतीय-समयानुसारि सायं सप्त-वादने भविष्यति। एतस्याः
रोमाञ्चकारि-प्रतिस्पर्धायाः साक्षाद् विवरणम् आकाशवाण्या सायं सार्ध-
षड्वादनात्प्रभृति क्रमशो हिन्द्यांग्ल-भाषाभ्यां राजधानी-एफ्.एम्-गोल्ड-
प्रवाहिका-तो निरन्तर प्रसारयिष्यते।

महिलाक्रिकेट

अपरतः एकदिवसीय-महिला-क्रिकेट्‌-स्पर्धास्वपि अद्य ग्लालियर्‌-नगरे
समायोज्ये निर्णायके चक्रे भारतम्‌ ऑस्ट्रेलियां संमुखीकुरुते। इयं स्पर्धा
अद्य प्रातः नव-वादनात्‌ प्रवर्तिष्यते।

                                                                 || इति वार्ताः ॥।
