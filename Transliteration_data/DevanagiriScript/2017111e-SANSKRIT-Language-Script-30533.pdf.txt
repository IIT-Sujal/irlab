संस्कृतवार्ताः
दिनांकः- 01-11-2017

सायम्‌ - 06:10

मुख्यवार्ताः

० रक्षामन्त्री निर्मला-सीता-रमणः ब्रूते यत् भौगोलिक-राजनीतिक

परिदृश्ये भारत महासागरः केन्द्रत्वमापद्यत।

० अनुग्रहराशिरहितस्य वातीन्धनभाण्डस्य मूल्यं त्रिणवतिरुप्यकैः,
अनुग्रहसहितस्य च सार्धचतू-रुप्यकैः वर्धितम्।
० अपि च

० ब्रिसबेन नगरे राष्ट्रमण्डलीय-भुशण्डिका-लक्ष्य-वेधन-स्पर्धायां पुरुषाणां

दशमीटरवर्गे भारतेन सर्व-पदकानि अधिगतानि।

गोवा पोतपरिवहनमम सम्मेलनम्‌

रक्षामन्त्री निर्मला सीतारमणः ब्रूते यत्‌ भारत-महासागरः अन्ताराष्ट्रिय-भौगोलिक-
राजनीतौ प्रभावकारिणी-भूमिकार्थ केन्द्रीयस्थलम्‌ आपद्यत। अनयोक्तं यत्‌ अस्मिन्‌
क्षेत्रे देशानां परस्परम्‌ आदानप्रदानेन विश्वस्य भविष्यं निश्चेष्यते।  प्रतिरक्षामन्त्री
गोवा पोत परिवहन सम्मेलने मुख्यभाषणं-प्रददाति स्म। असौ उक्तवती यत्‌ प्रशासनं
प्रधानमन्त्रिणः एतत्क्षेत्रीय-सुरक्षा-विकासयोः दृष्टिकोणानुसारेण कार्यं कुरुते। अनया

एतदपि भणितं यद्‌ आर्थिक-सम्भावना-दृशा भारतमहासागरः अतिमहत्वपूर्णः अस्ति।

महानसीयैन्धनम्‌

अनुग्रह-राशि-रहितस्य वाति-इन्धन-भाण्डस्य मूल्यम् अद्य प्रभृति आराष्ट्र
त्रिनवतिरुप्यकैः समेधितम्। एवम् अनुग्रहसहितस्य भाण्डस्य मूल्यमपि सार्धचतू
रूप्यकै: वर्धितमस्ति।

मन्त्रिमण्डलम्‌

मन्त्रिमण्डलेन  राष्ट्रिय-शिक्षक-शिक्षा परिषदः अनुरोधानुसारेण
विश्वविद्यालयेभ्यः पूर्वतिथेः मान्यताप्रदानोदेश्येन राष्ट्रिय-शिक्षक-शिक्षा-परिषद्‌
अधिनियमे संशोधनार्थं संसदि विधेयकमानेतुमभिस्वीकृतिः प्रदत्ता। एतदन्तर्गतं
एतादृशेभ्यः संस्थानेभ्यः सप्तदश-अष्टादेशोत्तर-द्वि-सहस्रतम-वर्षपर्यन्तं मान्यता
प्रदास्यते येन तत्रत्याः विद्यार्थिनः शिक्षकपदार्थं आवेदयितुम् अर्हिष्यन्ति।

प्रवर्तननिदेशालयः निगडनम्‌
प्रवर्तन-निदेशालयेन पञ्च-सहस्र-कोटि-रुप्यकतोऽप्यधिक-धनस्य

प्रवञ्चनाप्रकरणे संलिप्तः गगन धवनः दिल्ल्या निगडितः। ऐषमो अगस्त
मासे निदेशालयेन विदेश-मुद्रा-विनिमय-विधि-उल्लघन-प्रकरणे गगनधवनस्य
निवास-स्थानम्‌ अन्वेषितमासीत्‌। निदेशालयेन आरोपितम्‌ आसीत्‌ यत्‌
धवनेन एथोपियादेश समेत्य कतिचिदन्येषु देशेष्वपि निज-समवायस्य

कृष्णधनं श्वेतीकृतमस्ति इति।

जापान ~ प्रधानमन्त्री

जापान-देशस्य संसदः सदन-द्वयेनापि श्री शिञ्जो आबे पुनः प्रधान-मन्त्रित्वेन
चितः। विगतमासे निर्वाचनेषु प्रशासि-संयुतिः भूरि बहुमतेन विजयीभूता। सम्प्रति
प्रधानमन्त्री मन्त्रिमण्डलस्य रचनां करिष्यति।
राष्ट्रमण्डल-लक्ष्यवेधने-स्वर्णपदकम्

अस्ट्रलियायाः ब्रिसबेन-नगरे राष्ट्रमण्डल-लक्ष्यवेधन-स्पर्धायाम् अद्य
भुशुण्डिका लक्ष्यसन्धाने भारतीयपुरुषक्रीडकैः दशमीटरदूरतान्विते द्वन्द्वे सर्वाण्यपि
पदकानि स्वायत्तीकृतानि। शाहजर रिजवी, ओमकार सिंहः, जीतू रायश्च क्रमशः
स्वर्ण-रजत-कांस्यपदकानि समर्जितवन्त:। दशमीटरदूरतान्विते महिलानां द्वन्द्वे पूजा
घाटकरः स्वर्णपदकं व्यजयत्। तत्रैव अञ्जुम मुद्भिल: रजतमधिगतवती।
राष्ट्रपति- क्लबफुट रोग :

राष्ट्रपति: रामनाथकोविन्द: प्रावोचत् यद् विकृतपादेन सह सञ्जात-शिशुभ्यः
द्वाविंशत्युत्त्तर-द्वि-सहस्रतम-वर्षं यावद् उपचारसेवाः उपपादयिष्यन्ते।
नवदिल्ल्याम् अन्ताराष्ट्रीयं क्लबफुट-सम्मेलनम् उद्घाटयता श्रीकोविन्देन प्रोक्तं यद्
अस्माभिः पोलियो रोगमिव विकृत-पाद-निराकरणाय सम्भूय प्रयासाः अनुष्ठेयाः।

खाद्यप्रसंस्करणमन्त्री

खाद्य-प्रसंस्करणोद्योग-मन्त्री हर-सिमरत-कौरः उक्तवती यत्‌ प्रशासनं
कृषिक्षेत्रे आधुनिक-प्रौद्योगिक्याः विकासस्य, नूतनप्रविधीनाञ्च प्रयोगेन भारतीय-
खाद्य-अर्थव्यवस्थां सुष्टुतरां विधातुम्‌ ईहते। एवं कृषकाणामायोऽपि द्विगुणीभवेत्‌।

अद्य नव-दिल्ल्यां वर्ल्ड फूड इण्डिया इत्याख्यस्योत्सवस्य प्रारम्भात् प्राक् एतत्
संसूचयन्ती इयम् अवदत् यत् प्रशासनं वैश्विक-दैशिक-उद्योगिनां कृते वाणिज्यिक-
प्रक्रियां सरलीकर्तु कार्यं कुरुते।

हिमाचलप्रदेश-घोषणापत्रम्‌

हिमाचलप्रदेशे कांग्रेस-दलेन निर्वाचनघोषणापत्रं प्रख्यापितम्। शिमलानगरे
दलस्य प्रदेशप्रभारी सुशील कुमार शिन्दे, मुख्यमन्त्री वीरभद्रसिंहः अन्ये च नेतारः
घोषणापत्रं प्रकाशितवन्तः। घोषणापत्रे दलेन विविधवर्गेभ्यः अनेकाः प्रतिश्रुतयः
समावेशिताः सन्ति।

                                                   || इति वार्ताः ।।
